<TEI xmlns="http://www.tei-c.org/ns/1.0">
   <teiHeader>
      <fileDesc xml:id="modr-n-oratio-riar">
         <titleStmt>
            <title>Oratio in funere Petri Riarii (post 18 Ianuarium 1474), versio electronica</title>
            <author ref="http://www.wikidata.org/entity/Q7035599">
               <persName xml:lang="hr">Nikola Modruški</persName>
               <date>c. 1427-1480</date>
            </author>
            <editor>
               <persName>
                  <ref type="viaf" target="6913774">Neven Jovanović</ref>
               </persName>
            </editor>
            <respStmt>
               <resp>Hanc editionem electronicam curavit</resp>
               <persName>
                  <ref type="viaf" target="6913774">Neven Jovanović</ref>
               </persName>
            </respStmt>
         </titleStmt>
         <editionStmt>
            <edition>
               Altera editio electronica iuxta criticam editionem a Neven Jovanović praeparatam, Zagrabiae 2019.
               
            </edition>
         </editionStmt>
         <extent ana="C">Mg:C Verborum 4115</extent>
         <publicationStmt>
            <p>elektronska verzija: Neolatina Croatica, znanstveni
	   projekt na <orgName>
                  <ref type="viaf" target="124389134">Filozofskom fakultetu Sveučilišta u Zagrebu</ref>
               </orgName>, <placeName ref="3186886">Zagreb</placeName>
	   Hrvatska.  <date when="2019-08">kolovoz 2019</date>
            </p>
         </publicationStmt>
         <sourceDesc>
            <bibl type="repo" ana="digital">Digitalna verzija: CroALa</bibl>
            <bibl>
                  Kritičko izdanje, priređeno za knjigu Nikola Modruški, Djela u službi pape Siksta IV.
            </bibl>
         </sourceDesc>
      </fileDesc>
      <profileDesc>
         <abstract>
            <p/>
         </abstract>
         <settingDesc>
            <p/>
         </settingDesc>
         <particDesc>
            <p/>
         </particDesc>
         <langUsage>
            <language ident="lat" xml:lang="hrv">latinski</language>
         </langUsage>
         <creation>
            <date when="1474" period="14xx_3_third">1474</date>
            <placeName>Rim / Roma</placeName>
         </creation>
         <textClass>
            <keywords scheme="typus">
               <term>prosa</term>
            </keywords>
            <keywords scheme="aetas">
               <term>Litterae renatae (1400-1600)</term>
               <term>Saeculum 15 (1401-1500)</term>
               <term>1451-1500</term>
            </keywords>
            <keywords scheme="genre">
               <term>prosa oratio - oratio</term>
            </keywords>
         </textClass>
      </profileDesc>
      <revisionDesc>
         <change>
            <persName>
               <ref type="viaf" target="6913774">Neven Jovanović</ref>
            </persName>
            <date when="2019-08-08">2019-08-08</date>
            Novi tekst prema kritičkom izdanju.
         </change>
         <change>
            <persName>
               <ref type="viaf" target="6913774">Neven Jovanović</ref>
            </persName>
            <persName>Luka Špoljarić</persName>
            <date>2012-02-15</date>
            Novo, unificirano zaglavlje.
         </change>
      </revisionDesc>
   </teiHeader>
   <text type="prosa-oratio">
      <body>
         <head>ORATIO IN FVNERE REVERENDISSIMI DOMINI DOMINI PETRI CARDINALIS SANCTI SIXTI HABITA
            A REVERENDO PATRE DOMINO NICOLAO EPISCOPO MODRVSIENSI</head>
         <p>Cum in omni funebri celebratione duo praecipue dicendi genera a maioribus nostris
            usurpari soleant, amplissimi patres, alterum quo tristes amicorum animos maerore
            leuarent, quibus cum amici uita suauissima extitit, mors ipsa iocunda esse non potuit,
            alterum quo extremum amici munus rebus ab eo bene gestis uirtutumque ipsius copia ac
            splendore amplissimis laudibus exornarent – illud ego prius consolationis genus ita
            prorsus in omne tempus perdidi ut magis ipse solatio egeam quam ut illud cuiquam uel
            praestare possim uel polliceri. Quod etiam si minime perdidissem, numquam tamen
            dispicere possem qua oratione aut quibus rationibus etiam illi quidem, qui principes
            eloquentiae sunt habiti, hanc tam grauem sacrosancti senatus uestri iacturam et hunc
            publicum totius curiae luctum ulla ex parte leuare possent.</p>
         <p>Perdidistis enim, patres amplissimi, praestantissimum collegam uestrum, cuius
            suauissimam consuetudinem, comitatem, benignitatem, liberalitatemque quotidie
            experiebamini, cuius ingenii dexteritatem et incredibilem consilii prudentiam indies
            magis admirabamini. Amisistis summi pontificis, patris uestri piissimi, singulare
            solacium et sacrae eius senectutis optatissimum baculum, participem secretorum, laborum
            socium, peregrinationis comitem, leuamen curarum, et per quem totius orbis principibus
            fidissima responsa et reddere consueuerat et accipere. Absit uero inuidia et liuor edax
            saltem parcat cineribus. Extinctus iacet optimarum artium deditissimus amator, interiit
            omnium studiosorum praecipuus fautor, cultor bonorum, curiae splendor, ornamentum
            ciuitatis, et huius urbis diligentissimus restaurator. Corruit praeclarum magnanimitatis
            exemplar; cecidit munificentiae, gratitudinis, et totius liberalitatis alumnus. Cuius
            iactura cum uniuersis lugenda sit, tum mihi praecipue atque his infelicissimis conseruis
            meis quibus haec crudelis et dira mors tam benignissimum abstulit dominum, interuertit
            benefactorem, ademit praesidium, et unico atque eodem piissimo patre nos acerba orbauit.
            Nolite igitur, nolite expectare, praestantissimi patres, ut luctum ac maerorem, in quo
            et uos nunc esse intueor et me ac totam hanc miserandam familiam, quoad uixerimus, fore
            necesse est, uobis adimam. Quin potius pro uestra clementia dabitis dolori meo ueniam si
            eius acerbitate abductus nec rerum ordinem seruare ualeam nec uerborum tenere modum,
            praesertim cum ea culpa libentius ego carere uellem quam illam a uobis deprecari si mihi
            impositum onus detractare licuisset; agam tamen ut potero et minus temeritatis quam
            ingratitudinis notam subire uerebor.</p>
         <p>Dicturus igitur de laudibus reuerendissimi domini domini Petri cardinalis Sancti Sixti,
            cuius miserandum funus hodierna die celebratur, eas laudes, quas uel a parentibus uel a
            patria ipsius colligere poteram, hoc loco praetermittendas putaui; non quod illas aut
            obscuras aut tenues fore duxerim, quoniam et honestissimis nobilissimisque ciuitatis
            suae parentibus est ortus et celeberrimo uetustoque Ligurum oppido Saona, uerum quod
            ipse illis tanto decori ac ornamento fuerit ut toto in orbe extremisque terrarum finibus
            amplissimis laudibus summaque gloria et celebrantur nunc et omnibus futuris seculis non
            desinent celebrari. Quae quidem tametsi satis grandis eius gloria sit, qui maioribus
            suis tam insignia uirtutis ornamenta dederit potius quam ab illis acceperit, habeo tamen
            et alias immortales ac propemodum diuinas animi ipsius laudes (ut fortunae corporisque
            quaelibet ingentia bona tamquam aliena relinquam): pietatem, magnitudinem animi,
            munificentiam, prudentiam, modestiam, atque iustitiam; quae quales in eo fuerint,
            breuiter explicare conabor.</p>
         <p>Qua igitur pietate primum erga Deum fuerit quamque magnificus cultor ipsius, si
            aduixisset, futurus erat, in primo uitae suae limine clarissime demonstrauit. Annos
            natus duodecim cum orbatam patre familiam tanta prudentia regeret ut nec mater,
            matronarum praestantissima, fratres eius parentis sentirent desiderium, coepit Deo
            dicatum pectus zelo religionis feruescere. Clarescebat autem iam tunc nomen
            religiosissimi doctissimique uiri, magistri Francisci, conciuis et auunculi sui, nunc
            summi pontificis papae Sixti, qui per id tempus Senis suis fratribus Sacras Scripturas
            interpretabatur. Hunc optimum Christianae militiae magistrum optimus futurus discipulus,
            quamuis puerili aetate, uirili tamen sensu sibi delegit; ad quem a religioso quodam sene
            multis exorato precibus, inscia matre, perductus est; diuino, ut opinor, nutu futurus ad
            apostolatum tam strenuus minister ad futurum sedis apostolicae mittitur antistitem. Quem
            ubi conspexisset Franciscus iam religionis ueste indutum, quam idcirco iuuenis in
            itinere assumpserat quo se facilius magistro suo insinuaret, multis eum hortatus est ut
            ad suos remearet et matris fratrumque curam, ut coeperat, ageret, uel maturiorem domi
            praestolaretur aetatem, quae pati melius iugum Christi posset. Sed cum pueri constantiam
            nullis blanditiis, nullis persuasionibus, nullis denique minis euincere posset, diuinum,
            ut erat, in eo aliquod munus arbitratus, hortantibus fratribus, diui eum Francisci
            sacris initiauit, seruatisque pro more religionis rite caerimoniis uestem Christi
            induit. Qua assumpta ita omnia tirocinii rudimenta libens promptusque et perdiscebat et
            exsequebatur ut nemo dubitaret et prudentiam illi et uires ante aetatem non nisi
            diuinitus subministrari. Quas ob res omnibus carus, omnibus dilectus esse coepit,
            praecipue autem ipsi auunculo suo qui, diuina eius indole mirifice delectatus, piissimo
            sanctissimoque eum amplectebatur affectu. Vnde sibi curandum statuit ut tam excellens
            ingenium per bonas artes excoleretur. Itaque docto cuidam grammatico Latinis eum
            litteris Vicheriae imbuendum tradidit; quibus mira celeritate perceptis mox Ticinium,
            deinde Patauium, subinde Venetias, Bononiam, Perusium, Senam, Ferrariamque misit ut,
            quaecumque in tam celeberrimis Italiae gymnasiis aut liberalium artium aut sacrarum
            litterarum dogmata florerent, ipse uelut operosa apis undique colligeret et in sacram
            pectoris sui cellulam diligenter reconderet. Quod quidem intra breues annos adeo
            consecutus est ut credibile non sit uirum ad agendum magis quam ad philosophandum natum
            tantam omnium scientiarum notitiam adeo breuiter percipere potuisse. Habeo hic testes
            complures, familiares eius, uiros quidem doctissimos, quibuscum inter cenandum de uariis
            disciplinarum studiis frequenter disserere consueuerat adeo acute adeoque prompte ac
            subtiliter de quaestione proposita ut eum putares die noctuque nulli adeo alii rei quam
            euoluendis theologorum philosophorumque libris uacare. Tenebat fixa memoriae quaecumque
            ab ineunte aetate a praeceptoribus audierat. Vigebat praeterea stupendo ingenii acumine
            cuius perspicacitate facile in abditissima quaeque naturae secreta penetrabat et ex
            perceptis semel principiis difficillima quaeuis uel philosophiae uel theologiae
            problemata summa cum omnium admiratione absoluebat; uersus complures multosque
            grammaticae textus, quos olim puer edidicerat, ita memoriter recitabat ut ea illum heri
            aut nudiustertius memoriae mandasse existimares.</p>
         <p>Perfectis igitur quam celerrime omnium bonarum artium studiis rediit sollicitus ad
            magistrum, munus, cui caelitus destinatus erat, optime impleturus. Inerat enim menti
            eius praesaga quaedam futurorum diuinitas complurimaque, antequam contigissent, per
            quietem discebat ita ut insomnia ipsius non uisa solum, sed certa uiderentur oracula.
            Quibus uarie sollicitatus coepit auunculum suum hortari, coepit importunius compellere
            Romam peteret atque in ea urbe uersari uellet in qua a maximo omnium rectore Deo futurus
            summus pontifex erat designatus, ubi et seipsum accepturum ab eo cardinalatus decus et
            alios uniuersos honores, quibus eum functum uidimus, mira asseueratione praedicebat.
            Cerno hic nonnullos praelatos et ex aliis ordinibus uiros praestantes a quibus magna cum
            attestatione audiui singula haec, quae gessit, multis ante annis ab ipso praedicta
            fuisse. Itaque repugnantem magistrum et se tanto fastigio indignum reclamantem urgere
            non destitit donec multis et signis et prodigiis euictum perpulit Romam proficisci; in
            qua constitutus minime conquieuit antequam demandatum ab altissimi prouidentia munus
            uiriliter absolueret et magistrum suum per uaria bonorum incrementa ad summum
            apostolatus culmen conscendisse uideret; pro quibus laboribus et pro tam diligenti
            nauata opera eadem ipsa diuina prouidentia, quae semper infirma mundi eligere consueuit
            ut fortia quaeque confundat, cardinalis eum dignitatis splendore uoluit illustrare
            omnibusque mundi principibus ostendere quo ministro et ex quam humili loco accepto
            uoluerit in sui uicarii assumptione uti, ut discerent uniuersi ueram certamque esse
            illam Nabuchdenosoris confessionem in quam et regno et sensui restitutus supplex
            prorupit dicens in manu solius omnipotentis Dei esse omnia regna terrarum atque illa,
            quibus ipse uoluerit tradi, nec esse alium quemquam qui eius possit obsistere uoluntati
            aut dicere illi "quare sic fecisti".</p>
         <p>Petrus igitur per hunc modum in principatu constitutus, qui solet uiros ostendere, talem
            sese exhibuit qualem uix optare poteramus, non sperare. Assumpsit enim cum sublimi
            magistratu sublimes animos et spiritus tanti imperii maiestate dignos simulque cum eis
            magnanimitatem, clementiam, munificentiam, et ceteras, quas prius commemorauimus,
            imperantium uirtutes, quibus et ausus est cum regibus et principibus magna gloria non
            segnius contendere quam si in illis natus educatusque fuisset, ut coepta eius declarant
            aedificia, totque magnificentissimo cultu celebrata conuiuia, et supellex imperialibus
            fastibus digna. Turpe enim et indecorum merito ducebat in hoc totius orbis capite, in
            hac prima Christianae religionis sede, ad quam adorandam imperatores, reges, et cuncti
            ferme principes terrarum uentitare solent, non talem esse supellectilem, non talia
            extare palatia, quibus eos summus pontifex et suscipere honorifice posset et pro sua
            ipsorumque dignitate splendide honorare. Vnde et in hos usus omnia illa se comparare
            affirmabat, nec sibi, sed summis pontificibus, quicquid praeparabat, componere.
            Affluebant quotidie opes et ab omnibus ferme Christianis principibus magni prouentus
            ultro offerebantur; quos licet ipse in illos, quos diximus, acceptaret usus, prophetici
            tamen documenti memor minime ad ea cor apponebat, neque illis auaro deuincebatur
            affectu. Hinc est quod nec sciebat numerum nec omnino quid haberet aut quid impenderet
            nosse uolebat; nullas a ministris impensarum exigebat rationes, nulla computa exigere
            uolebat. Iactura rerum ea dumtaxat mouebatur quae negligentia contigisset, culpam magis
            dolens quam damnum.</p>
         <p>A suscepto semel negotio nullo metu absterreri potuerat, nullo periculo depelli. Verax
            in sermone, in facto fidelis, in proposito constans, in peragendo strenuus, secretorum
            tenacissimus, et promissorum firmissimus obseruator. Insignia haec sunt magnanimitatis
            eius testimonia. Sed illud mea sententia uincit uniuersa quod nullis mouebatur iniuriis,
            nullis offensis laedi posse uidebatur, nec ullius rei facilius quam inimicitiarum
            obliuiscebatur. Floccipendebat aemulos quoscumque et nullam in rem pronior quam in
            supplicium ueniam uidebatur, tantumque ab omni ulciscendi ardore aberat ut inimicis suis
            benefacere gauderet. Nihil in se fictum, nihil subdolum aut simulatum esse uolebat, nec
            quicquam magis detestabatur quam mentitam probitatem. Mali quippe et iniqui hominis esse
            dicebat meliorem se foris ostendere quam gerere domi, proborum autem uirorum esse non
            simulatione, sed integritate uiros superare. Sane munificentiae liberalitatisque eius
            largitatem quis est qui ignoret, nisi qui illa uti uel noluerit uel nescierit? Ea ipse
            ita flagrabat ut illos etiam, quibus iustis de causis aliquando irascebatur, muneribus
            tamen ornare non cessaret. Non semel neque solus interfui cum quosdam familiarium merito
            obiurgasset, deinde uestimentis et magistratu donauit. Et cum aliquando a magistro domus
            suae, in cuius diligentissima fidissimaque cura merito conquiescebat, liberius
            argueretur quod nimia indulgentia et largitate domesticos faceret insolentiores, placida
            uoce respondit: "Tuum est familiares meos pro neglecto officio corrigere, meum autem pro
            illorum in me amore congruis praemiis afficere; id faciendo uterque nostrum suo munere
            optime functus erit." O praeclaram uocem, o sententiam summo principe dignam; nec
            impunitatem erratorum laudauit, nec liberalitatem suam ullis male merentium factis
            occludi passus est. Felices quibus illa perfrui licuit, et nunc omnium infortunatissimos
            quibus tam crudeli fato erepta est! Quingentos ferme pascebat familiares, partim
            illustri, partim nobili, omnes honesto loco natos; praelatos, milites, doctores,
            oratores, poetas, aut alicui alii honestae arti deditos; nullis tantorum sumptibus,
            nullis grauabatur impensis. Hospitem enim sese omnium honestorum uirorum esse dicebat;
            quod ipsa ueritate erat uerius. Nam si quis diligentius rem ipsam consideret, comperiet
            proculdubio omnes cardinalium domos nihil aliud esse quam honesta hospitia, in quae
            proborum uirorum liberis uel necessitatis uel bonorum morum gratia diuersari licet.</p>
         <p>Accipiebat praeterea munera, non auaritiae, sed honoris comparandaeque beniuolentiae
            gratia; quibus tamen in acceptandis ea lege utebatur ut multo ampliora rependeret quam
            acciperet. Testes sunt omnes qui hac officiorum uicissitudine cum eo decertare
            uoluerunt. Complures in hoc coetu astare non dubito qui me uera praedicare nouerunt et
            qui post acceptos ab eo non paruos honores multa insuper dona tulerunt.</p>
         <p>Vidi illum quodam uesperi non sine graui stomacho lacrimis suffusum oculos et cum multa
            indignatione Deum optimum maximumque testem citare atque, cum nemo cogeret minimeque ea
            re opus esset, dirissima quaeque in se caputque suum impetrantem, si ullas pecunias aut
            ulla Symoniacae perfidiae praemia abs quoquam eorum accepisset, qui nuper in hunc
            sacrosanctum senatum apostolicum lecti noscuntur, seque ab inuidis atque malignis impie
            ac flagitiose eius criminis insimulari persancte iurabat. Angi eum uehementer et summis
            animi cruciatibus torqueri uideres quod sibi, ut dicebat, per detrahentium liuorem non
            liceret in uiros praestantes ac bene meritos officiosum esse.</p>
         <p>Vbi nunc sunt rubiginosa illa maliuolorum pectora, ubi sunt dirissimo felle manantia
            praecordia, ubi rabidorum canum pestiferi dentes, qui inexpiabili temeritate ausi sunt
            os suum in caelo ponere et uicarii Christi fratrumque eius, tam excellentissimorum
            patrum, factum damnare, atque illos praestantissimos uiros, qui prius a domino electi
            sunt, a quo sunt omnium regnorum potestates, quam a summo pontifice declarati,
            perditissima audacia lacerare? Caue, caue tibi, lingua dolosa, ne Deus destruat te in
            finem, euellet te, et emigret te de tabernaculo tuo, et radicem tuam de terra uiuentium!
            Sed haec illi uiderunt qui fecerunt linguam suam nouaculam acutam et sedentes aduersus
            fratrem suum tota die concinnabant dolos. Sed haec illi uiderunt; nos interea reliquas
            Petri uirtutes, non quibus debemus, sed quibus possumus, laudibus prosequamur.</p>
         <p>Itaque, ut propositus ordo postulat, nunc ipsius prudentiam contemplemur, quamuis eius
            excellentia iam per ea, quae narrauimus, magna ex parte potuit esse manifesta. Quamobrem
            tantum eam partem attingam qua ita sese inter principes Christianos gessit ut, cum unius
            erga eum beniuolentiam consideres, credas ab aliis minime dilectum. Lex quippe amicitiae
            ita habet ut amicos inimicorum minime diligamus; hic tamen sua prudentia consecutus est
            ut aeque carus omnibus haberetur, nec ullus esset qui eius amicitiam ultro non
            expeteret, et adeptam studiis omnibus non coleret atque foueret. Ostendit id nouissima
            haec ipsius legatio, in qua omnes Italiae populi singulique ipsorum principes summis
            decertarunt studiis quisnam eum amplioribus honoribus exciperet et prosequeretur,
            illeque se uicisse putabat qui plurima in eum ornamenta contulisset. In quibus
            acceptandis adeo prudens temperamentum inibat ut, cum omnium communis esset amicus,
            singuli tamen sibi eum uendicasse putabant. Vnde sua illi negotia credebant et rerum
            omnium summam fidei ipsius ultro committebant. Fallebat neminem et, communem rem
            gerendo, singulorum tamen uidebatur aduocatus.</p>
         <p>Secedebat bis terque per diem in cubiculum aut in aliquem secretiorem locum, in quo ad
            multam horam deambulando summas reipublicae Christianae rationes tacitus secum
            computabat; totas enim animi uires, postquam a legatione redierat, in pacem Italiae et
            perfidi hostis Christiani exitum intenderat; id unum moliebatur, id parabat, illuc omnia
            sua studia conuerterat, fecissetque uotis satis ni eum nobis haec dira atque crudelis
            mors tam repente praeripuisset. Vincebat ingenio humana consilia et tantum grauioribus
            reipublicae curis natus uidebatur; haec erat praecipua eius uoluptas a qua nullis aliis
            oblectamentis poterat diuelli; huius delectabatur gustu, huius solius escis pascebatur.
            Omnium saluti die noctuque inseruiebat, et tamen a nonnullis negligentiae accusabatur;
            quin tamquam superbum difficilemque ingrati criminabantur, cum tamen et mitissimus esset
            et facillimus. Nouit hoc tantus domesticorum eius numerus, norunt amici et alii omnes,
            qui eius familiaritate usi fuerunt, quibus semper, cum per publicas licuisset curas,
            placidum sese exhibebat, affabilem, comem, benignum, ut socium crederes, non
            dominum.</p>
         <p>Tanta uero animi moderatione erat ut irasceretur perraro, iratus autem extemplo animum
            ad tranquillitatem reuocaret. De nullo obloquebatur, detrahebat nemini, et, nisi
            familiarium suorum, aliorum uitae minime erat curiosus. Maximum eius conuicium putabatur
            si quem, quod tamen parcissime fiebat, per iocum aliquo urbanitatis sale
            respersisset.</p>
         <p>Cibi uinique moderatissimi, somnolentiae nullius, immo uero peruigil et qui multis
            quotidie horis auroram solitus esset praeoccupare; quod totum tempus usque ad solis
            exortum grauioribus reipublicae cogitationibus impendere consueuerat, quae tales menti
            eius assidue obuersabantur quales mortalium animis uix illabi posse putares. In cognatos
            ac necessarios nequaquam prodigus, immo uero maxime parcus, excepto hoc piissimo fratre
            comite Hieronymo; quem quoniam ab inclito duce Mediolani connubio filiae dignatum
            cernebat, uoluit fraterna munificentia illustrare. Qua in re tale temperamentum adhibuit
            ut id cum ingenti honore ac laude sedis apostolicae contingeret. Vrbem enim Imolam, quae
            iam praefecti eius culpa ad alios deuenerat, quadraginta milibus ducatorum de propriis
            facultatibus redemptam imperio ecclesiae restituit. Cuius exaugendi tanto flagrabat
            studio ut ne minimam quidem eius particulam deperire pateretur. Vnde urbem illam magis
            ecclesiae quam fratris gratia uoluit uendicare.</p>
         <p>Porro iustitiam ipsius ex illo spectare licet quod in tanta rerum potestate constitutus
            nemini uim attulit, nullum uiolenter oppressit. Vnde et uicario illi Imolae, quamuis de
            ecclesia male merito, non solum uictum, sed nihil prioribus minores fortunas dari
            curauit. Quattuordecim enim milia ducatorum accepit et opulentissimum oppidum Bosti, ex
            quo et aliis a duce adiectis praediis plus quam quinque milia ducatorum quotannis capere
            poterit, neque Imolam nisi eo uolente redimere uoluit. Magistratus hortabatur ius suum
            absque ullo respectu cuique administrare. Et licet nonnumquam, domesticorum amicorumque
            euictus precibus, aut litteris aut nuntiis multos iudicibus commendaret, id tamen citra
            cuiusque iniuriam fieri uolebat. Vnde et cum a gubernatore Vrbis aliquando
            interrogaretur quidnam de illis fieri uellet qui iniustam causam fouentes tamen ipsius
            nomine commendabantur, "Illud" inquit "ut iustitiam mearum precum gratia minime uioles,
            nec secus feceris etiam si te germanus meus Hieronymus nomine meo aliud precabitur". Hoc
            ipsum et senatori Vrbis interrogatus respondit, hoc gubernatoribus, hoc praefectis, hoc
            omnibus legationis suae iudicibus saepe mandabat. Dicebat enim se amicis operam suam
            rogantibus negare non posse, sed illius causa non nisi iustum honestumque fieri
            permaxime uelle. Hinc et rescripta non nisi sanctissima faciebat atque, ne cui
            ministrorum peccandi daretur occasio, omnium decretorum suorum, similiter et litterarum,
            exemplaria apud notarios extare iusserat. Huius praeclarissimae uirtutis nec moriens
            obliuisci potuit; nam, cum hortaretur ab amicis testamentum condere, "Nihil", inquit,
            "meum habeo; omnia sunt ecclesiae. Supplicabitis tamen meo nomine summo pontifici ut aes
            alienum, cuius maiorem partem pro redimendis ecclesiae rebus contraxi, pro sua
            benignitate dissoluat."</p>
         <p>Cogor hoc loco potissimas eius praetermittere laudes, cum temporis exclusus angustia,
            tum ipsarum rerum multitudine superatus. Qualem se erga amicos, qualem erga parentes, et
            praesertim qualem erga ipsum summum pontificem gesserit, malo haec omnia in aliud tempus
            differre quam adeo felicem meritorum ipsius copiam pauca dicendo uitiare. Illud unum
            dicam, cunctis, qui eius consuetudinem nouerunt, attestantibus, nullum fuisse tam
            piissimum filium, nullum adeo parenti deditum, aut cui maior et salutis et honoris
            genitoris sui cura fuit, quam huic uni summi pontificis nostri a prima eius
            familiaritatis die usque ad ultimum uitae exitum; nullos pro eo recusauit subire
            labores, nulla pericula deuitauit; laborantem, aegrotantem, peregrinantem nunquam
            deseruit, nunquam ab officio decessit, semperque, ut datus a domino Tobiae angelus,
            lateri haesit; aduersa procurauit, accersiuit prospera; pia sedulitate fouit, coluit,
            ueneratus est, ut nemini mirum uideri debeat si aut uiuentem tantum dilexit aut nunc
            mortui desiderio adeo moueatur.</p>
         <p>Finem dicendi faciam si prius illud summum eius pietatis munus paucis explicauero.
            Compositis rebus suis totam mentem ad illud conuerterat ut dicere cum psalmista libere
            posset: "Domine, dilexi decorem domus tuae et gloriam habitationis tuae." Proinde non
            cessabat ecclesias suae curae commendatas collapsas erigere, exornare deformes; praedia
            occupata uendicare, bona priorum rectorum distracta negligentia propriis pecuniis
            recuperare; uestimenta, libros, uasa sacra et caetera ad splendorem diuini cultus
            spectantia maximis sumptibus coemere et, quam praestantiora haberi poterant, comparare.
            Testatur hanc eius munificentiam in hac Romana urbe diui Gregorii templum et prouentibus
            optime auctum et aedificiis perquam magnifice instauratum, testatur Taruisii maior
            basilica non paruis ditata uectigalibus et diuino cultu maxime illustrata, testatur
            Mediolani Ambrosii monasterium quod, cum accepisset omnibus ornamentis spoliatum, tam
            praeclara instruxit suppellectili ut, quod prius caeteris illius urbis obscurius esse
            consueuerat nunc splendore et omnifario apparatu uincat uniuersa. Testatur Papie Maioli
            phanum in quo ne unum quidem uasculum in sacrificium reperit, libros autem prorsus
            nullos, adeo ut, quotiens diuina res patranda erat, opus esset ab aliis sacris aedibus
            omnia mutuari, nunc tanta cum omnium, tum praecipue libellorum, calicum ac uestimentorum
            copia abundat ut aliae ecclesiae mutuum, quod praestare solebant, ab hac una omnes
            accipiant. Huius eiusdem phani distracta praedia multis laboribus, sed multo maioribus
            impensis, omnia recuperauit et intra biennium plus quam decem milia ducatorum pro
            exaugendis rebus eius exposuit. Haec quoque sacra apostolorum aedes beneficentiam eius
            testari potuisset si tantum quattuor mensibus superstitem uidisset. Iam enim decreuerat
            et aedificiis et prouentibus hac proxima aestate ita eam instruere ut quinquaginta
            fratribus et commodae mansiones et necessarius uictus perpetuo suppetere posset. Insuper
            et bibliothecam his proximis diebus adiecturus erat praestantissimis omnium scientiarum
            libris egregie refertam. Sed Dei uoluntate nobis tam repente ademptus est; non quod tam
            piis operibus non delectaretur Deus, uerum, quod ualde pertimesco, ut eum calamitatibus,
            quibus forsan in nostra crimina desaeuire decreuit, immeritum subtraheret et pro
            adimpleto bene ministerio, cuius gratia eum procreauerat, congruis praemiis afficere non
            differret.</p>
         <p>Cuius miserationis dilectionisque certa indicia in ipsius uidimus morte quam, cum multis
            ante diebus aduentare praesentiret, intrepidus tamen expectauit. Languoris dolores mira
            patientia pertulit. Delicta, quae uel aetatis uel fortunae uitio pro fragilitate humana
            contraxerat, pia confessione saepius diligentiusque purgauit et munitus caelesti
            uiatico, quod summa cum deuotione acceperat, diuinam uoluntatem accinctus
            praestolabatur. Iamque uicinus morti domesticos ac familiares accersiri iubet, quibus
            praesto existentibus in nullos prorupit fletus, nullis mundanarum cupiditatum desideriis
            ingemuit, non Deum, non fortunam accusauit nec se in medio iuuentutis flore ex tanto
            imperio et ex talibus opibus subtrahi uel leuiter indoluit; quin magno constantique
            pectore "Sentio," inquit, "filii fratresque mei, manum Domini super me aggrauari; uolens
            lubensque eius praesto sum uoluntati, eo quidem libentior quo me et famae et gloriae
            meae satis uixisse scio. Cepi enim illum ex hac mortalitate fructum quem maximum mea
            fortuna capere potuit. Maius restabat nihil; quicquid supererat, merito mihi suspectum
            metuendumque fuisset. Proinde licet cupiam dissolui et esse cum Christo, uror tamen sola
            uestrarum rerum cura. Cognosco enim me tenuem uobis mercedem pro meritis exhibuisse,
            tametsi nunquam mihi uoluntas defuerit, sed facultas. Et, nisi tanta temporis angustia
            prohibitus fuissem, nullus uestrum meae gratitudinis uices doleret. Meritum, quod potui,
            moriens uobis persolui. Supplicaui summo pontifici ut beneficia, quae in me contulerat,
            sua clementia inter uos partiatur, ut et uos meritorum uestrorum et me non praestiti
            officii minus paeniteat. Ad haec compellit me et uehementius urget mea erga uos
            incredibilis caritas ut uos horter atque obtester ne huius mundi illecebris atque
            lenociniis animum uestrum inducatis neue in luxu ac inanibus eius diuitiis spem ullam
            ponatis; quae quam fluxae quamque fallaces sint, ego unus uobis maximo possum esse
            documento. Credite quoniam puluis et umbra sumus et non hic, sed alibi permanentes
            habemus mansiones, ubi nihil corruptibile, nihil caducum esse potest, sed omnia
            incorruptibilia, omnia sempiterna. Proinde date operam probitati et uirtuti totis
            uiribus incumbite. Colite pietatem et integritati nihil anteponite scientes unicuique
            uestrum propositam esse a Domino laborum suorum mercedem; quae etiam si nulla esset, hoc
            tamen ipsum pie et sancte uixisse maxima uiro bono merces esse debet, quippe cuius
            beneficio homines a brutis secernuntur et nomen suum sempiternae consecrant
            immortalitati.</p>
         <p>Reliquum est quod uos per uiscera misericordiae saluatoris nostri supplex deprecor ut
            mihi, quaecumque in uos deliqui, condonare dignemini. Minus quippe meae iuuentutis
            potens fui et nonnunquam partim oculos, partim aures uestras in multis offendi. Sed
            eorum tanto facilius me a Domino misericordiam consecuturum confido quanto uos modestius
            uiuentes pro me Dominum deprecabimini. Ego quoque, si quis mortuis erit sensus, idem pro
            uobis me spondeo facturum. Viuite mei memores et, quam caduca sit huius mundi felicitas,
            uel meo exemplo discite."</p>
         <p>His atque aliis huiusmodi plerisque summa cum religione sanctissime monitos singulos
            flentes eiulantesque deosculatus dimisit. Se autem in lectulo componens intentis iugiter
            in caelum oculis misericordiam peccatorum suorum supplex a Domino precabatur. Cumque iam
            nox intempesta medium cursum peregisset, conuersus ad Viterbiensem praesulem "Ecce",
            inquit, "appropinquat iam hora; affer mihi sacrae unctionis oleum." Quod confestim
            cubiculo illatum nudato ac sublato, ut poterat, capite religiose ueneratus est, deinde
            exhibitis manibus ac pedibus rite perunctus; quo facto "Proferte", inquit, "sacros
            codices et aliquid de diuinis mysteriis meam Domino animam commendantes recitate."
            Quibus mox prolatis usque in lucem partim psalmi decantati sunt, partim lecta euangelia;
            semperque intentus auribus atque oculis in ea, quae legebantur, etiam deficiente spiritu
            perstitit, donec lector Dominicae passionis ad illum locum peruenit ubi scriptura inquit
            "et inclinato capite emisit spiritum". Ad hanc uocem illa dilecta Deo anima ueluti certo
            accepto signo ad Dominum suum confestim euolauit.</p>
         <p>O felix atque iterum felix cui et uita summam dedit gloriam et mors ipsa meritam
            diuinitatem non denegauit! Non est ergo quod eius casu ingemiscere habeamus, quoniam in
            paucis annis maximam aetatem compleuit; nec sibi nec gloriae suae parum uixit qui,
            quaecumque unius hominis fortuna capere potuit, abunde consecutus est. Nobis forsan
            amplius uiuere poterat, et nimirum magno et ornamento et utilitati. Sed non est amicorum
            officium sua commoda ex amici spectare incommodis. Quicquid superuixisset, doloribus
            superuixisset et laboribus; quibus quoniam eum diuina clementia misericorditer subduxit,
            gratias illi agamus atque dicamus: "Dominus dedit, Dominus abstulit; sicut Domino
            placuit ita factum est; sit nomen Domini benedictum." Amen.</p>
      </body>
   </text>
</TEI>
<TEI xmlns="http://www.tei-c.org/ns/1.0" xml:lang="la">
   <teiHeader>
      <fileDesc xml:id="pucic-nl001-poematium">
         <titleStmt>
            <title>Poematium: dira bellorum mala deflet (ante 1857), versio electronica</title>
            <author ref="pozza.nicolaus.aloysius">
               <persName xml:lang="la">de Pozza, Nicolaus Aloysius</persName>
               <persName xml:lang="hr">Pucić, Niko Luiđi</persName>
               <date>1783-1857</date>
            </author>
            <editor>
               <persName>
                  Maja Matošević
               </persName>
            </editor>
            <respStmt>
               <resp>Hanc editionem electronicam curavit</resp>
               <persName>
                  <ref type="viaf" target="6913774">Neven Jovanović</ref>
               </persName>
            </respStmt>
         </titleStmt>
         <editionStmt>
            <p>Digitalizat prema izdanju u okviru diplomskog rada (2018)</p>
         </editionStmt>
         <extent ana="C">
            <measure unit="verba" quantity="3176">3176 verborum</measure>
            <measure unit="versus" quantity="473">473 versus</measure>
         </extent>
         <publicationStmt>
            <p>Izdanje priređeno u okviru znanstvenog projekta Profil hrvatskog latinizma, <orgName>
                  <ref type="viaf" target="124389134">Filozofski fakultet Sveučilišta u
                     Zagrebu</ref>
               </orgName>, <placeName ref="3186886">Zagreb</placeName> Hrvatska. <date when="2018-11">Studeni 2018</date>
            </p>
         </publicationStmt>
         <sourceDesc>
            <bibl type="repo" ana="digital">Digitalna verzija: CroALa</bibl>
            <bibl>Maja Matošević, "Niko Lujo Pucić: Poematium, dira bellorum mala deflet - prikaz, komentar i izdanje djela", diplomski rad, Filozofski fakultet Sveučilišta u Zagrebu, Odsjek za klasičnu filologiju, Zagreb, 2018.
            </bibl>
            <bibl>Niko Lujo Pucić, Carmina Nicolai Aloysii Comitis de Pozza, Patricii Rhacvsini, Venetiis 1858, p. 44-59.</bibl>
         </sourceDesc>
      </fileDesc>
      <profileDesc>
         <langUsage>
            <language ident="lat" xml:lang="hrv">latinski</language>
         </langUsage>
         <creation>
            <date notAfter="1857" period="18xx_3_third">ante 1857</date>
         </creation>
         <textClass>
            <keywords scheme="typus">
               <term>poesis</term>
            </keywords>
            <keywords scheme="aetas">
               <term>Litterae recentiores (1600-1850)</term>
               <term>Saeculum 19 (1801-1850)</term>
               <term>1800-1857</term>
            </keywords>
            <keywords scheme="genre">
               <term>poesis - carmen</term>
            </keywords>
         </textClass>
      </profileDesc>
      <revisionDesc>
         <listChange>
            <change>
               <persName>
                  <ref type="viaf" target="6913774">Neven Jovanović</ref>
               </persName>
               <date>2019-07-20</date>
               Change file name, simplify encoding for maximum CTS compatibility
            </change>
            <change>
               Prima versio electronica.
               <name>Neven Jovanović</name>
               <date>2018-11-10T11:24:57.732181869</date>
            </change>
         </listChange>
      </revisionDesc>
   </teiHeader>
   <text xml:base="urn:cts:croala:pucic-nl001.poematium.croala-lat1:" xml:lang="lat">
      <body>
         <head> POEMATIUM <lb/>Dira bellorum mala deflet </head>
         <epigraph>
            <cit>
               <quote>
                  <l> Quippe ubi fas versum atque nefas, tot bella per orbem </l>
                  <l> Tam multae scelerum facies, non ullus aratro </l>
                  <l> Dignus honos; squallent abductis arva colonis, </l>
                  <l> Et curvae rigidum falces conflantur in ensem. </l>
               </quote>
               <bibl>
                  <abbr>Virg.</abbr>
                  <abbr>Georg.</abbr>
                  <num>4</num>
                  <pc>,</pc>
                  <abbr>vers.</abbr>
                  <num>505.</num>
               </bibl>
            </cit>
         </epigraph>
         <l>Ignea pacato fulgebant sydera caelo, </l>
         <l>Occiduaeque aurae, et tranquilla silentia noctis</l>
         <l>Lenibant curas, deffessamque alliciebant</l>
         <l>Mentem jucundis se ut rebus traderet ultro,</l>
         <l>Ipse sub abrupto sistens me culmine montis </l>
         <l>Immenso mundi mirabar consita tractu</l>
         <l>Lumina, et astrorum leges, et foedera sese</l>
         <l>Queis trahere, atque trahi gaudent, et plurima mecum</l>
         <l>De genere hoc tacita laetabar volvere mente.</l>
         <l>Quae viva quondam solers a voce magistri </l>
         <l>Perdidici, rerum et naturae arcana enucleantis,</l>
         <l>Nempe illius, quo certe nec amabiliorem,</l>
         <l>Nec magis aut Sophia, aut Musis et Apolline dignum</l>
         <l>Terra tulit, nostrisque est his largita diebus.</l>
         <l>Talibus intentus rebus, mirabile dictu, </l>
         <l>Nescio quo superas confestim vector in auras</l>
         <l>Impete, et aeolio longe feror ocyus euro,</l>
         <l>Inque aliam ignotamque prius trans aethera terram</l>
         <l>Sentio me raptum, saxosa et valle locatum.</l>
         <l>Principio obstupui, quadam et formidine captus </l>
         <l>Ac puero similis, qui post insomnia surgens</l>
         <l>Multa timet, nescitque quibus fas fidere rebus, </l>
         <l>Haesi animo; convertens hinc demissa retrorsum</l>
         <l>Lumina regali formosam veste puellam</l>
         <l>Conspexi; incessu dio et vultu facile almam </l>
         <l>Uraniam novi, quae sic affata timentem est: </l>
         <l>Pone metum, et gratos potius nunc concipe sensus;</l>
         <l>Ipsa per aetherios dignata est ducere tractus</l>
         <l>Nostra manus, celsaque hac te trans nubila sede</l>
         <l>Ponere, quo propius caelestia corpora possis </l>
         <l>Perspicere, astrorumque magis cognoscere moles.</l>
         <l>Multa tibi infelix quae frustra scire laborat</l>
         <l>Terrigenum genus, hinc manifesta luce patebunt</l>
         <l>Clarius. Atque alio jam nunc quod in orbe moramur</l>
         <l>Te monitum vellem, doctumque ante omnia: nempe </l>
         <l>Noctivagus Lunae globus hic; loca sacra Dianae:</l>
         <l>Ille suos etiam ceu Tellus, jactat alumnos</l>
         <l>Extenta et regna, ac multas, queis jure superbit</l>
         <l>Moenibus et vallis protectas continet urbes.</l>
         <l>Quin haud longo istinc disjungitur intervallo </l>
         <l>Urbs, caput et princeps merito quae dicitur esse</l>
         <l>Quas inter cumque haec Divae magna triformis</l>
         <l>Machina confectas servat: namque imperat illinc</l>
         <l>Armis ingenioque potens rex, quem unde sequentem</l>
         <l>Undique Sors ridens alma et Victoria ducit. </l>
         <l>Ast non idcirco ante alias felicior ista</l>
         <l>Est regio, aut minus afflictis circumdata rebus: </l>
         <l>Queis Bellona modis populos urgere, quid arma</l>
         <l>Ferre mali suescunt quamvis victricia, multis</l>
         <l>Non alibi melius docet experientia damnis. </l>
         <l>Haec ubi dicta dedit, vocem pressit. Cui ego contra: </l>
         <l>Quas tibi pro tali persolvam munere grates,</l>
         <l>Diva, quibusque tuas, decet ut me, laudibus aras</l>
         <l>Accedam supplex? Ast hoc factum bene? Quod tu</l>
         <l>His nec eges, magni nec pendis talia; namque </l>
         <l>Sufficis una tibi, causasque in te invenis omnes</l>
         <l>Ubertim gaudendi nostri haud indiga cultus.</l>
         <l>Unum oro, tanto cum me dignaris amore</l>
         <l>Pergere magnificam tecum contingat ad urbem</l>
         <l>Ignotum doceas iter, et clara ostia monstres. </l>
         <l>Annuit his Virgo, quidquam neve addidit ultra,</l>
         <l>At sese vertens tenuis quo ducit in urbem</l>
         <l>Semita, sollicito certa ut vestigia gressu</l>
         <l>Observata sequar, montisque ut scandere coner</l>
         <l>Ardua nutavit: sed cum prope moenia ventum, </l>
         <l>Quisnam visa loqui poterit, quis pandere vera</l>
         <l>Ni vos Memnosines forti nunc numine Musae</l>
         <l>Et tu, docta Comes, dias in carmine vires</l>
         <l>Gnaviter infundatis, opemque feratis amicam?</l>
         <l> Vestibulum ante Urbis, primoque in limine Mavors </l>
         <l>Late horrenda minans, inflato et pectore livens</l>
         <l>Ambitio, atque auri sitis, atque superbia saevo</l>
         <l>Mira supercilio, impietas, letumque, laborque</l>
         <l>Et fraudes habitant, aliaeque ex ordine noxae</l>
         <l>Sanguinea armigerum tutas quas scuta virorum </l>
         <l>Reddunt, atque impune audendi quidlibet illis</l>
         <l>Esse potestatem tanto sub foedere suadent.</l>
         <l>Constiti hians subito per venas, perque medullas</l>
         <l>Nescio quem tacitus sensi perque ossa tremorem,</l>
         <l>Et fors neve oculis aptus nec mente fuissem </l>
         <l>Plura videre, Comes sed jam nil esse timendum</l>
         <l>Admonuit, vanumque hinc jussit abire pavorem:</l>
         <l>Ergo progredimur claram et penetramus ad Urbem.</l>
         <l>Primum nos ampla et magnis decorata columnis</l>
         <l>Excepit platea, alto quam moerore sepulta </l>
         <l>Crinibus et sparsis, nigro et velamine operta </l>
         <l>Magna puellarum circum undique turba frequentat,</l>
         <l>Femineo ac gemitu, et longis singultibus implet.</l>
         <l>Quid sibi vult color ille niger, quae causa doloris,</l>
         <l>Pluraque de genere hoc cupida tum mente repono, </l>
         <l>Cum placido Uranie breviter sic institit ore:</l>
         <l>Haec omnis quam cernis inops afflictaque turma est;</l>
         <l>Fratribus et caris misere viduata maritis</l>
         <l>Illa gemit, saevique infanda pericula belli</l>
         <l>Incusat, lacrymasque atro sub tegmine condit: </l>
         <l>Namque est flere nefas, quando sors prospera regi</l>
         <l>Ridet, et imperii gaudet producere fines.</l>
         <l>Nec plura his: taciti interea procedimus ambo.</l>
         <l> Tectum late ingens, sublimi et vertice caelum</l>
         <l>Paene minans ipsum summa hinc apparuit Urbe </l>
         <l>Regium opus nulli prorsusque alii aequiparandum.</l>
         <l>Talibus attonitum procul et tam magna tuentem</l>
         <l>Moenia Diva vidit, dictisque affatur amicis:</l>
         <l>Hanc primum validam saevo contendere bello</l>
         <l>Esse urbem, docui prudens, et vincere reges </l>
         <l>Externos solitam semper felicibus armis;</l>
         <l>Alma nec optatam posset victoria palmam</l>
         <l>Ferre unquam, solers illam ni sanguine multo</l>
         <l>Victor emat, trans et funesta pericula carpat.</l>
         <l>Quocirca non longo quam aspicis intervallo </l>
         <l>Belligeros propter fabricata est machina cives</l>
         <l>Martia qui ducibus pugnando vulnera passi </l>
         <l>Arduaque experti saevi discrimina belli:</l>
         <l>Haerbarum nempe illic atque operosa medentum</l>
         <l>Virtus, arsque adhibetur, ut atri e faucibus Orci, </l>
         <l>Si fieri poterit, gratas revocentur ad auras</l>
         <l>Semineces, iterumque acres glomerentur in hostes.</l>
         <l>Verum age, non longum est iter, accedamus, et illic</l>
         <l>Cuncta oculis poteris subjecta fidelibus apte</l>
         <l>Noscere, et internas, magni perquirere sedes </l>
         <l>Hospitii: hoc etiam fors aspexisse juvabit.</l>
         <l>Haec ubi dicta dedit, pariter proficiscimur ambo, </l>
         <l>Nec mora, magna aedis donec prope limina ventum.</l>
         <l>Hinc juvenum aegra manus, cui nil nisi inane juventae</l>
         <l>Nomen vix superest, nobis occurrit, et una </l>
         <l>Exigua trepidans multam dat voce salutem: </l>
         <l>Nempe illis macies inhonestaque vulnera faede</l>
         <l>Viribus effoetum, profuso et sanguine corpus</l>
         <l>Laedunt, inque suis laxant compagibus artus.</l>
         <l>Fractis pars languet manibus, pede pars minor uno </l>
         <l>Se altis sustentat baculis, et tramite jusso</l>
         <l>Ambiguos gressus, foliorum et more labantes</l>
         <l>Dirigit: ipse viros dudum non digna ferentes</l>
         <l>Condoleo, et lacrymis tepefacta per ora volutis</l>
         <l>Illorum testor quantum me sauciat angor. </l>
         <l>Ast Dea sic contra blando nos admonet ore: </l>
         <l>Questibus haud tantum, lacrymis haud hactenus ullis</l>
         <l>Te quicquam indulgere urget, pejora supersunt </l>
         <l>Inspicienda mala, horridioraque fata virorum;</l>
         <l>Ingredere, atque illinc immensam disce malorum </l>
         <l>Congeriem, vesanusque suis quot noscere Mavors</l>
         <l>Hinc tormenta parat, quaeve infortunia ducit,</l>
         <l>Incipe et adversis jam nunc assuescere rebus.</l>
         <l>Haec ait: interea magna in penetralia gressus</l>
         <l>Inferimus taciti, nigroque simillima Averno </l>
         <l>Lustramus loca, septeno queis ordine circum</l>
         <l>Strata jacent hominum vilique in stramine languent</l>
         <l>Corpora, et immiti torpentia tabe laborant.</l>
         <l>Crura huic, Paeonia geminos huic arte lacertos</l>
         <l>Scindunt, ne totos sensim diffusa per artus </l>
         <l>Occupet inhaerens languentia corda putredo, </l>
         <l>Continuoque animae sic spiramenta resolvat.</l>
         <l>Interea frendent miseri, fit sanguinis imber,</l>
         <l>Et rubeo serpens humectat flumine terram.</l>
         <l>Multis quo textam subnectit fibula vestem </l>
         <l>Incidunt ventrem, atque imis evellere ab extis</l>
         <l>Conantur ferri plumbive pilas, quas hostis</l>
         <l>Ignovomis jecit balistis; tempora multis</l>
         <l>Alba devincunt vitta, scissasque cerebri </l>
         <l>Expendunt sedes multo et medicamine curant; </l>
         <l>Debilitas premit hos foede, longus dolor illos</l>
         <l>Conficit, et partes hinc volvit in omnes:</l>
         <l>Questubus at cuncti, tremulisque ululatibus auras</l>
         <l>Late implent. Nullum hoc in terris tristius usquam </l>
         <l>Spectaculum, atque magis miserum et lacrymabile vidi. </l>
         <l>Vix linguae centum, magni vix Musa Maronis</l>
         <l>Omnes, queis pressi urgentur, comprendere casus,</l>
         <l>Cunctaque morborum percurrere nomina posset.</l>
         <l>Flebilis ad caelum it fragor, undique et undique luctus,</l>
         <l>Pestiferoque aër certe graveolentior Orco </l>
         <l> Cogitur immanem circum exhalare Mephitim. </l>
         <l> His tamen affectus, visu et perculsus acerbo </l>
         <l> Sensibus effoetis confestim et viribus ipse </l>
         <l> Destituor ferme, pallorque mihi occupat artus. </l>
         <l> Verum quae haud nostro detorsit lumina vultu </l>
         <l> Tempore vel modico, parvam Comes alma lagenam, </l>
         <l> Quam nardi aut casiae gratissimus imbuit humor, </l>
         <l> E gremio profert, nostrisque hanc naribus addit </l>
         <l> Et fractas reficit vires, animamque labantem. </l>
         <l> Arrepta hinc dextra solers me educit ab illa </l>
         <l> Sede aerumnarum, et placida sic voce profatur: </l>
         <l> Felix cui fausti infaustos nunc cernere tantum </l>
         <l> Eventus belli contingit! Di tibi tali, </l>
         <l> Auguror ipsa, frui semper dent munere, et omne </l>
         <l> Infracto pacis vinclo, Bellona flagellum </l>
         <l> Undique quo furit, a vestris procul arceat oris. </l>
         <l> Sublevor his, et ceu qui dum minus esse misellum </l>
         <l> Se videt ante alios, durum hinc lenire laborem </l>
         <l> Sentit, et anxiferas penitus mitescere curas, </l>
         <l> Sic me me alloquio Divae solabar amico. </l>
         <l> Illa meo ancipitis gavisa levamine mentis </l>
         <l> Mutato contra sic est sermone locuta: </l>
         <l> Quin age, mens si eadem tibi nunc, si tanta cupido </l>
         <l> Quantum principio jactabas, jam mora nulla; </l>
         <l> Incoeptum pergamus iter: nunc scilicet illud </l>
         <l> Carpendum nobis iter est, quod ducit ad alta </l>
         <l> Tecta Laresque Viri, virtus quem mascula, mores </l>
         <l> Aurei, nobilitas clarissima, divitiaeque </l>
         <l> Toto secernunt populo; nos ille benigno </l>
         <l> Excipiet vultu, plura ille docebit: eamus. </l>
         <l> Tantum effata gradus subito molitur, anhelus </l>
         <l> Subsequor ipse ducem, atque eadem vestigia calco: </l>
         <l> Non secus ac tremulis si fors balatibus agnum </l>
         <l> Blanda ovis ad sese blande compellat eundo, </l>
         <l> Hic paret jussu, certatque attingere matrem. </l>
         <l> Praeclarum interea limen penetramus, et aulam </l>
         <l> Cultu fulgentem vario, fulgentem et avitis </l>
         <l> Undique imaginibus, merito queis tarda superbit </l>
         <l>Posteritas, tali et gaudet se sanguine cretam.</l>
         <l>Obvius hinc nobis dominus fit; et optima conjux </l>
         <l>Ambo longaevi, insignes virtutibus ambo:</l>
         <l>Hos natus prima sparsus lanugine malas,</l>
         <l>Neglectis unaque nurus formosa capillis</l>
         <l>Praecedunt, nosque ambrosio procul ore salutant.</l>
         <l>Nescio sed quae omnes subrepens cura peredit, </l>
         <l>Crebraque sollicitos nimium suspiria produnt.</l>
         <l>Primum quale genus, quantos tentare meatus</l>
         <l>Ausi, quae hanc fecisse viam tunc causa, fatemur:</l>
         <l>Multa etiam ingenui genus hoc poscentibus ultro</l>
         <l>Addimus, inque vicem nos multa reposcimus illos. </l>
         <l>Tum juvenis gemitu tollens ita farier infit:</l>
         <l>Incluta, quae rutilos astrorum dirigis ignes</l>
         <l>Uranies, tu et, quem tanto dignatur honore</l>
         <l>Diva, alioque una fauste comitatur ab orbe,</l>
         <l>Huc boni adeste, meo et, quaeso, succurrite, fato. </l>
         <l>Impia proh! Immitis statim me jussa Tyranni</l>
         <l>Magna ad bella vocant, regis et quas ultima servat </l>
         <l>Extremas jubeor saevasque lacessere gentes.</l>
         <l>Sed non his crucior, nec laeva pericula terrent</l>
         <l>Impavidum, quantum dum quod mi cumque dedere </l>
         <l>Dulcius aut melius Divi, nunc linquere cogor.</l>
         <l>Vos ergo (haud dubito columen quin Juppiter alto</l>
         <l>Rebus in adversis nobis vos misit Olympo)</l>
         <l>Vos charos, oro obtestorque, juvate parentes</l>
         <l>Tali in discessu, atque imos lenite labores </l>
         <l>Conjugis: illa mihi eheu! Infausto sidere nupsit.</l>
         <l>Interdum senior languentia brachia tendens,</l>
         <l>Et natum amplectens lacrymis ita fatur obortis:</l>
         <l>Tene etiam tantis caput objectare periclis</l>
         <l>Longaevus patiar, laribusque recedere nostris? </l>
         <l>Nec satis est orbum multa quod prole Tyrannus</l>
         <l>Me fecit, quodque horrendis tot casibus urget,</l>
         <l>Hunc quoque, credideram miserae quem dulce senectae</l>
         <l>Frustra heu! solamen, patria procul eripit aede?</l>
         <l>Di Superi mentem hanc a rege avertite, tantum </l>
         <l>Ah! prohibete nefas, dulcem et mihi reddite natum.</l>
         <l>Talia dicenti infirmis vox faucibus haesit,</l>
         <l>Et penitos animi frustra est conata referre</l>
         <l>Sensus: tantum aegros moeror confecerat artus.</l>
         <l>Tum genitrix contra ingenti consumpta dolore </l>
         <l>Pectora plangebat palmis, canamque trahebat </l>
         <l>Caesariem vellens digitis, atque insuper addit:</l>
         <l>Siccine dulce caput, prorsus mea viscera Julum</l>
         <l>Amittam infelix, bello credamque rapaci?</l>
         <l>Te quoque fors fratrum contingent fata tuorum, </l>
         <l>Fors audax lethali hostis tua pectora ferro</l>
         <l>Transadiget foede, rigidisque voranda molossis</l>
         <l>Linquet creta meo necquiquam sanguine corda!</l>
         <l>Hos Superi a nobis casus avertite, tantum</l>
         <l>Ah! prohibete nefas, dulcem et mihi reddite natum. </l>
         <l>Sic propter juvenis discessum perdita luctu</l>
         <l>Exululat mater, fatumque incusat iniquum.</l>
         <l>Uxor at infandos oculis immota revolvens</l>
         <l>Casus, nunc pallet, rubeo nunc uritur ore,</l>
         <l>Nec potis est moestam sermone expromere mentem. </l>
         <l>Inde via ut primum voci laxata dolore</l>
         <l>Ingemuit, tristem et sic est exorsa querelam:</l>
         <l>Unanimis conjux matri modo flebilis atque</l>
         <l>Patri, haud inficior, juro sed quam mihi, nulli</l>
         <l>Flebilior, nulli nam certe charior es, vel </l>
         <l>Esse potest quisquam: teneris virguncula ab annis</l>
         <l>Te primum ut vidi (scitis vos Numina testor)</l>
         <l>Exarsi, atque tui cepit me gratia vultus.</l>
         <l>Ipsa diu impatiens optavi grata ut adesset</l>
         <l>Lux mihi, quae nostras debebat jungere dextras, </l>
         <l>Quaeque meis munus votis, precibusque ferebat.</l>
         <l>Sed jam vix nobis sacras Junonis ad aras</l>
         <l>Annuit alma Venus vinclo sociare jugali,</l>
         <l>Vix licuit pariter jucundo vescier igne,</l>
         <l>Deseror, heu misera! grato et sejuncta marito </l>
         <l>Invisam damnor luctu traducere vitam.</l>
         <l>Fors etiam laevus veniet mihi nuncius, atque</l>
         <l>Extinctum dicet, belloque extrema secutum!</l>
         <l>Fors numquam nostro posthac te lumine cernam!</l>
         <l>Hos Superi a nobis casus avertite, et omen </l>
         <l>Infaustum removete, mecum ah! mihi reddite Julum.</l>
         <l>Hos imo moestos rumpebat pectore questus </l>
         <l>Jugibus et flebat lacrymis tristissima conjux,</l>
         <l>Cum subito clamorque virum, clangorque tubarum</l>
         <l>Auditus totam late reboare per urbem: </l>
         <l>Hoc nempe signum mavortia bella ciere,</l>
         <l>Fulgentesque armis citius glomerare catervas.</l>
         <l>Ast contra querulos materque paterque ululatus</l>
         <l>Ingeminant, tremula infelix quos voce sequuta</l>
         <l>Uxor femineis auras clamoribus implet. </l>
         <l>Nec mora, sed cunti amplexu sibi jungere Julum</l>
         <l>Certant, atque avidis invadere colla lacertis,</l>
         <l>Humectantque sinum lacrymis, atque oscula figunt.</l>
         <l>Non illi gelidus vitales Caucasus auras</l>
         <l>Tradidit, Hyrcanaeque admorunt ubera tigres, </l>
         <l>Tam charo ut sese possit secernere coetu,</l>
         <l>Deserere et quoscumque oculis mage diligit ipsis.</l>
         <l>Ast dubio lacrymans haeret dum pectore, dumque </l>
         <l>Multa anceps secum salienti corde volutat,</l>
         <l>Ecce manus juvenum cristata casside fulgens </l>
         <l>Continuo moestam properans adventat in aedem,</l>
         <l>Uxorisque sinu dire, gremioque parentum</l>
         <l>Evellit miserum, cumulataque ad agmina ducit.</l>
         <l>Ipse haec aspiciens alte et perculsus iniquum</l>
         <l>Exprobro facinus, meritoque his increpo verbis: </l>
         <l>Oh scelus, humano oh generi damnosa libido</l>
         <l>Nominis, ante alias longe oh teterrima pestis,</l>
         <l>Quo non immites cogis patrare tyrannos </l>
         <l>Saevitias? Quid non diro... sed plura volenti</l>
         <l>Dicere, semianimum dio quae numine coetum </l>
         <l>Interea solabatur, tristique levabat</l>
         <l>Casu, sedato adversata est pectore Virgo</l>
         <l>Et placido prudens contra sic institit ore:</l>
         <l>Parce tuis, quaeso, reges incessere dictis,</l>
         <l>Pabula et immenso parce oh! praebere dolori. </l>
         <l>Non decet externos reprehendat ut advena mores,</l>
         <l>Nec modus hic tristes curis abducere mentes;</l>
         <l>Sed potius blandis mecum solare misellos </l>
         <l>Verbis, sperare et placide meliora jubeto:</l>
         <l>Nam quoque in adversis multum confidere rebus </l>
         <l>Saepe juvat, quoscumque et casus fata dedere</l>
         <l>Aequo ferre animo, seges est non ultima laudis.</l>
         <l>Adde quod a summo praesenti numine coelo </l>
         <l>Ipsa operam impendam solers faciamque ut Iulus </l>
         <l>Tempore non longo victricia tempora lauro </l>
         <l>Cinctus ovet, patriam redeatque insignis in urbem.</l>
         <l>Candida, nec procul est, aderit lux, qua invida matrum</l>
         <l>Turba, et sponsarum magna est queis cura virorum </l>
         <l>Vos tam felices fortunatosque vocabunt,</l>
         <l>Queis licuit reducem cupida inter brachia Julum </l>
         <l>Excipere, atque iterum charo posse ore beari.</l>
         <l>His Divae verbis intenti qui ora tenebant </l>
         <l>Continuo vires, animamque resumere visi,</l>
         <l>Non secus ac lampas longo cui tempore circum</l>
         <l>Tergeminus splendet lychnus jam luce minuta </l>
         <l>Segnius ardescunt flammae, putresque videbis</l>
         <l>Crescere jam fungos, nigramque inducere noctem;</l>
         <l>Sed si forte vigil, penso minuente puella </l>
         <l>Palladii incipiet guttas infundere succi,</l>
         <l>Et iterum tenebras albentia lumine vincunt </l>
         <l>Luciferis iterumque redit sua gratia flammis:</l>
         <l>Sic uxor nos circum, longaevique parentes</l>
         <l>Una se recreant pacto et solantur eodem:</l>
         <l>Queis ego multa etiam parvum non unde levamen</l>
         <l>Excipere, et tristes possent compescere questus. </l>
         <l>Cum contra alma Comes breviter sic ore locuta est:</l>
         <l>Humida jam fuscis nox orbem complectitur alis,</l>
         <l>Flammigera et molles suadent jam sidera somnos</l>
         <l>Quo nos vocant, vestris discedere oportet</l>
         <l>Moenibus, et placidae primum dare membra quieti. </l>
         <l>Vos igitur salvete boni, et vobis mage dignas</l>
         <l>Expectate vices: veniet post nubila Phaebus.</l>
         <l>Tum omnes composito nobis benedicere vultu,</l>
         <l>Aptasque officii certant persolvere grates;</l>
         <l>Nos contra ire retro, aequo et diversoria gressu </l>
         <l>Aggredimur petere, ac somno traducere noctem:</l>
         <l>Sed non leni animo, non impune egimus illam</l>
         <l>Multa etiam fessam terrent insomnia mentem.</l>
         <l> Interea roseis aurora rubere capillis</l>
         <l>Incipit, atque novo conspergere lumine terras, </l>
         <l>Cum Virgo: otiolo sat jam somnoque datum, nunc</l>
         <l>Coeptam rursus inire viam tibi convenit, atque </l>
         <l>Amplam, quam nondum totam lustravimus, urbem</l>
         <l>Visere, multa etiam visu modo digna supersunt.</l>
         <l>Nec mora, quin magnae praecepta capessere Divae </l>
         <l>Haud segnis propero, et nocturna cubilia linquo.</l>
         <l>Ergo progredimur, parte et miramur ab omni </l>
         <l>Quod tam rara virum praegrandi corpora in urbe</l>
         <l>Apparent, quod quaeque silent, desertaque pene</l>
         <l>Stant loca: cuncta etenim discessit ad agmina pubes. </l>
         <l>Ast vice dum varia sermonum pascimur, omnesque</l>
         <l>Urbis transire anfractus dum pergimus, ampla </l>
         <l>En patet aspectu planis aequata lapillis</l>
         <l>Area, resque novas affert, seriemque malorum</l>
         <l>Nos docet invisam, multis gravidamque querelis. </l>
         <l>Nempe longa hominum tanquam sine fine caterva</l>
         <l>Nescio quo tendens gressu properabat eodem.</l>
         <l>Horum multi obliquo nutabant pede, multos </l>
         <l>Turpabat foedus vitiato corpore gibbus,</l>
         <l>Maxima pars aevo imbellis macieque senili; </l>
         <l>Ast parvam magni certe sed ponderis arcam </l>
         <l>Quisque inhians humeris curvis gestabat et ulnis:</l>
         <l>Ceu dum jam properat sectis autumnus aristis</l>
         <l>Formicae nitidi praedam recto ordine farris</l>
         <l>Convectant hyemis memores, cautaeque futuri. </l>
         <l>Tum propius tantam quando dignoscere gentem </l>
         <l>Atque audire datum, ac auditis reddere voces,</l>
         <l>Sic Dea me alloquitur: Si qua est tibi cura doceri</l>
         <l>Quo haec pergit turba, atque ejus cognoscere casus,</l>
         <l>Illum (designatque virum ante alios mage canum </l>
         <l>Annis, atque magis quadam gravitate verendum)</l>
         <l>Illum posse, sibi quid vult gens illa, labanti</l>
         <l>Quo properat gressu, tantique causa laboris.</l>
         <l>Talia vociferans finem dedit ore loquendi.</l>
         <l>Ipse ut compellare senem, atque ex ordine cunctas, </l>
         <l>Ut monuit Virgo, rerum perquirere causas</l>
         <l>Ordior. Ille imo ducit suspiria corde,</l>
         <l>Deponitque humeris pondus, dehinc talia fatur: </l>
         <l>Quisquis es o nostras optas qui noscere curas,</l>
         <l>Fatis, haud dubito, fueris melioribus usus. </l>
         <l>Queis nos nare malis cogit sors improba, siccis</l>
         <l>Haud possum narrare oculis, nam talia fando</l>
         <l>Mens magis exagitat sensus, geminatque dolorem:</l>
         <l>At si quod merito auctori hic erit aerumnarum</l>
         <l>Dedecus, extremus nostrum ut sciat advena fatum, </l>
         <l>Sponte loquar, moesta et lacrymis simul ora rigabo.</l>
         <l>Ac primum te audisse reor, qui alto hanc regit urbem</l>
         <l>Imperio, multas armis invadere terras,</l>
         <l>Multas jam dextro subjecisse omine gentes:</l>
         <l>Sed fieri haec impensis certe non sine magnis </l>
         <l>Possunt, quippe vorant mavortia guttura nummos,</l>
         <l>Cogimur immani quocirca lege quotannis</l>
         <l>Publica privatis cumulare aeraria gazis,</l>
         <l>E censu quisque ut pingui vix vel quent unde</l>
         <l>Hanc tolerare herbis vitam, tenuique fuselo. </l>
         <l>Adde quod emergunt totum dum bella per orbem,</l>
         <l>Deficiunt artes, frustrato industria quaestu</l>
         <l>Serpit humi, squallent abductis arva <sic>coloni</sic>, </l>
         <l>Cunctaque vel modici pereunt commercia lucri.</l>
         <l>Sic igitur regni qui hujus moderatur habenas </l>
         <l>Ipse sibi vastos armis protendere fines</l>
         <l>Certans infauste dolor oh! nos nostraque perdit.</l>
         <l>Plura etiam lacrymans trepido dixisset et ore,</l>
         <l>Cum jam bis senis properat lictoribus atro</l>
         <l>Vir ferus aspectu, variata ast veste relucens, </l>
         <l>Nodosoque petit baculo non cauta loquentem,</l>
         <l>Atque ira flagrans rabido sic institit ore:</l>
         <l>Siccine mordaci conari perque duelli</l>
         <l>In regem temere convicia fundere linguae?</l>
         <l>Tantane vesanae cepit te audacia mentis? </l>
         <l>Ast non imperii nomen, nec inulta manebunt</l>
         <l>Jura, dabis vecors meritas cum sanguine poenas.</l>
         <l>Eja agite, o socii, hunc duris compescite vinclis,</l>
         <l>Et facite ut coeco mulctatus carcere nullum</l>
         <l>Possit lenimen, nullam et sperare salutem. </l>
         <l>Illum ego... sed toto praestat nunc aere potiri,</l>
         <l>Possidet et quidquid regalibus addere gazis.</l>
         <l>Ipse sed interea visu commotus acerbo </l>
         <l>Compositos revocare gradus, pavidoque retrorsum</l>
         <l>Ire pede instituo; trepidanti corpore qualis, </l>
         <l>Postquam, forte lupo occisum jam viderat hircum</l>
         <l>Agna redit, diroque studet se abducere casu.</l>
         <l>Hinc ubi spectaclo paullum semotus ab illo</l>
         <l>Tutius ingenuae potui depromere mentis</l>
         <l>Sensus, sternor humi, ac doctam de more reclinis </l>
         <l>Adjuro Divam, tremulo et sic alloquor ore:</l>
         <l>O Virgo, o tanto quae nos dignaris amore,</l>
         <l>Nostrae, o Duxque Comesque viae, quaeso, procul ista</l>
         <l>Subtrahe me terra, rebusque averte nefandis:</l>
         <l>Da, precor, ad gratam tutum remeare Rachusam, </l>
         <l>Illic libertas, jucundae atque otia pacis</l>
         <l>Sarta vigent, illic geniali vescier aura</l>
         <l>Mens avet impatiens, bellique inimica malorum.</l>
         <l>Talia vociferans vacuum per inane volutus </l>
         <l>Restituor monti, nempe quo sidera nuper </l>
         <l>Mirabar vigilans, tranquilla et nocte fruebar.</l>
         <l>Principio ipse libens laetor, gratamque saluto</l>
         <l>Urbem, non aliter multis quam qui exul ab annis</l>
         <l>Post varios casus natalibus appulit oris</l>
         <l>Laetus ovat, blando et testatur gaudia vultu. </l>
         <l>Primo animi at fallor motu, nam tempore ab illo</l>
         <l>Continuo visae redeunt species, curaeque recursant</l>
         <l>Anxiferae, saevique nefanda pericula belli;</l>
         <l>Sic igitur tristis rerum me terret imago,</l>
         <l>Duplicat et gelidum noctuque diuque pavorem, </l>
         <l>In patriam ut patris nequidquam quaerere mores</l>
         <l>Coner et illa mihi totis potiora triumphis</l>
         <l>Foedera, queis pridem est gavisa Epidauria tellus.</l>
      </body>
   </text>
</TEI>
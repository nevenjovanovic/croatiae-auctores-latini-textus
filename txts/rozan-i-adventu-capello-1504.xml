<TEI xmlns="http://www.tei-c.org/ns/1.0">
   <teiHeader>
      <fileDesc xml:id="rozan-i-adventu-capello-1504">
         <titleStmt>
            <title>In aduentu clarissimi uiri Aloysii Capello, Spalatine urbis prętoris dignissimi (1504), versio electronica</title>
            <author ref="rozan02">
               <persName xml:lang="hr">Rozan, Ivan</persName>
               <persName xml:lang="la">Rosanus, Ioannes</persName>
               <date>floruit 1499–1507</date>
            </author>
            <editor>
               <persName>
                  <ref type="viaf" target="5178395">Bratislav Lučin</ref>
               </persName>
            </editor>
            <respStmt>
               <resp>Hanc editionem electronicam curavit</resp>
               <persName>
                  <ref type="viaf" target="6913774">Neven Jovanović</ref>
               </persName>
            </respStmt>
         </titleStmt>
         <editionStmt>
            <edition>
               Kasnije znanstveno izdanje (2019).
            </edition>
         </editionStmt>
         <extent ana="B">Mg:B verborum 969, versuum 144</extent>
         <publicationStmt>
            <p>Versio electronica TEI XML: Croatiae auctores Latini, indagatio in <orgName>
                  <ref type="viaf" target="124389134">Facultate philosophica Universitatis Zagrabiensis</ref>
               </orgName>, <placeName ref="3186886">Zagreb</placeName>, Croatia, <date>mense Decembri 2019.</date>
            </p>
         </publicationStmt>
         <sourceDesc>
            <bibl type="repo" ana="digital">Digitalna verzija: CroALa</bibl>
            <bibl>Lučin, Bratislav i Ioannes Rosanus. "Novi je knez došao u grad: pozdravni govor
               Splićanina Ivana Rozana u čast Alviza Cappella." Colloquia Maruliana 28
               (2019): 111-141. <ref type="internet">https://hrcak.srce.hr/219716</ref>
            </bibl>
         </sourceDesc>
      </fileDesc>
      <profileDesc>
         <abstract>
            <p/>
         </abstract>
         <settingDesc>
            <p/>
         </settingDesc>
         <particDesc>
            <p/>
         </particDesc>
         <langUsage>
            <language ident="lat" xml:lang="hrv">latinski</language>
         </langUsage>
         <creation>
            <date when="1504-05-23" precision="high" period="15xx_1_third">1504-05-23</date>
         </creation>
         <textClass>
            <keywords scheme="typus">
               <term>prosa</term>
            </keywords>
            <keywords scheme="aetas">
               <term>Litterae recentiores (1600-1850)</term>
               <term>Saeculum 17 (1501-1600)</term>
               <term>1501-1550</term>
            </keywords>
            <keywords scheme="genre">
               <term>prosa oratio - oratio</term>
               <term>prosa oratio - epistula</term>
               <term>prosa oratio - dedicatio</term>
               <term>poesis - versus</term>
            </keywords>
         </textClass>
      </profileDesc>
      <revisionDesc>
         <listChange>
            <change>
               <persName>
                  <ref type="viaf" target="6913774">Neven Jovanović</ref>
               </persName>
               <date>2019-09-06T17:40:27.287541526</date>
               Prva XML verzija.
            </change>
         </listChange>
      </revisionDesc>
   </teiHeader>
   <text xml:base="urn:cts:croala:rozan02.croala4716816.croala-lat1:" xml:lang="lat">
      <body>
         <div type="prosa-epistula-dedicatio">
            <opener> Ioannes Rosanus magnifico Marino felicitatem dicit </opener>
            <p>Solent Parthi ad reges suos et dominos accedere non uacuis manibus. Cum igitur certi
               nuncii copiam nactus essem soceris, ymo patris mei, comestabilis meritissimi,
               obstrictus sum sibi ad magnificentiam tuam dare oratiunculam dedicandam huic
               clarissimo pretori nostro, uiro sane integerrimo, quamquam in ista urbe uirtutem
               uelut Bruti simulationes opus est supprimere, adeo ceca est inuidia – inuidia,
               inquam, mordax sui. Interea, magnifice domine (namque tu soles has meas esse aliquid
               putare nugas), has meas lucubratiunculas, qualescumque sint, prospicies et perleges,
               nec ascribas uolantis calami deliramentis, nec si alicubi diui Hieronimi me
               plagiarium esse offendes: ille enim mihi in hoc dicendi genere et cothurnum et
               petasos et estrum suggerit. </p>
            <p>Vale, et si tuo consilio, ope aut opera socer meus, ymo pater, in peragendo meo
               negotio uti uellet, fac tandem intelligam penes simplicitatem tuam fidem, uirtutem et
               commendationem nostram non uulgarem fuisse. </p>
            <p>Iterum uale et clarissimo patruo tuo me commendare non dedigneris, quem optime ualere
               cupio et uiuere Nestoris annos. </p>
            <p>Ex Spalato, die <num>XXIII</num> Maii <num>1504</num>.</p>
            <p>Magnifico et generoso domino Marino Sanuto, ordinum sapienti, domino suo
               collendissimo, Venetiis.</p>
         </div>
         <div type="prosa-oratio">
            <head> Ioannes Rosanus in aduentu clarissimi uiri Aloysii Capello, <lb/>Spalatine urbis
               prętoris dignissimi </head>
            <p>Legimus, reuerendissime presul, clarissime prętor, Lycurgum illum Lacedemonium, uirum
               sane non minus grauissimum quam omnium disciplinarum consumatissimum, plura ludorum
               genera inuenisse: Troium, cęstum, pilum, pangratium, palestram et cętera id genus,
               quę a Propertio meo luculenter et graphice exarata offendimus. Quibus etiam puellas
               cum maribus colluctari haud indecens esse constituit; non quod ille sapientissimus
               uir ad aliquod libidinis oblectamentum id faceret (ut forsan ignauum uulgus et qui
               nasum rhinocerotis habent existimant), sed, cum femine eiusdem sint nature cum
               maribus, isdem etiam studiis ob euitandam imprimis ignauiam, quę teste Augustino uiui
               hominis est sepultura, uterentur. In his enim ludis, ut Plutarchus tradit, uerecundia
               aderat, petulantia aberat. Quod genus ludicri etiam Plato, philosophorum deus, in
               libris de legibus et re publica sumopere approbat.</p>
            <p>Quorsum ista tam longo repetita ellogio et forsan nonnullis strumoso? Si in
               antiquorum spectaculis his ludis uti licebat, quanto minus mihi temerarium esse debet
               hanc meam oratiunculam in hoc festiuissimo tempore, in hac candidissima luce, ante
               tantam ciuium coronam more patrio consumere? Nec uereor in capitalem penam iuxta
               Alexandri Macedonis edictum incidisse si ego, nec Apelles nec Lysippus, tanti hominis
               ymaginem effigiare presumpserim. Dicturus enim sum de tuis amplissimis laudibus,
               clarissime pretor, de nostro omnium in te animo ac singulari quadam exultatione. </p>
            <p>Cum primum apud nos increbruisset te in isto munere assumptum fuisse, omnes isti tui
               dilectissimi ciues tanta animi uoluptate affecti fuerunt quod, si in illa (quę tota
               fuit rationis et mere simplicitatis) summum bonum extitisset, nos omnes fęlices ac
               beatos esse existimaremus. Effluxit enim cor nostrum, gauisus fuit animus,
               exultauerunt uiscera, gestierunt affectus, ut pote quod talem ac tantum prętorem
               nacti essemus, iustissimum, prudentissimum, sapientissimum, integerrimum! Quod si
               nobis omnibus, et pueris etiam, qui nondum ere lauantur, illo tunc coram ostendere
               licuisset uel translationem Abacuc ad Danielem, uel Philippi ad eunucum, uel, ut
               poetice loquar, Dedaleis aut Persei pęnnis, partes nostras nullis tempestatum
               anfractibus, nullis procellarum fragoribus, nullo uentorum turbine obeundas
               destituissemus. Quę omnia pro uirili parte reposuimus, dum in aduentu tuo, prętor, in
               dies era tinnitibus, aera tormentis fatigauimus, cum isto nostro reuerendissimo
               archipręsule omnes tibi obuiam surreximus, aras deorum lentiscentibus sertis
               redimimus, templa lauro et redolentibus flosculis instaurauimus, thuris et mirrę et
               ceterorum aromatum odore impleuimus (non enim Deus diligit nisi bona, ualde bona, ut
               in Scripturis de finibus bonis, ualde bonis legimus), cum presertim nobis non
               ecatumbe, non statę cerimonię, non Quinquatria, non itidem ludi Isthmici, non
               Olimpiaci, non Terapnęi suppetant, quibus te ac tuum aduentum merito prosequi
               deberemus. </p>
            <p>Venisti tandem: <q>quę te tam leta tulerunt sęcula, qui talem tanti genuere
                  parentes?</q> Quid igitur primum, quid medium, quid ultimum dicam? An de tuę
               nobilissimę familie et parentum titulis sumam exordia? An de tuis amplissimis
               uirtutibus, an de nostra singulari congratulatione? Nam si de maiorum tuorum laudibus
               omnia congrua dicere uoluero, adulari putabor; si quędam subtraxero (ne incredibilia
               uideantur), illis damnum mea faciet uerecundia. Huiusce igitur Eleusini maris me
               credere fragoribus desistam: ad te ueniam, de te mihi sermo habendus sit. </p>
            <p>Video te, clarissime pretor, bonis auibus, meliori omine, optima temporis
               oportunitate aduenisse, quo uidelicet augustissimum sydus supremo Ioui et
               dilectissimę suę rapinę dicatum dominatur, quo uniuersus orbis nouis uiribus
               decoratur, aeris temperie, stellarum clementia, uentorum lenitate, maris
               tranquilitate, arborum proceritate, herbarum luxurie, florum odore, aquarum susurro,
               auium concentibus, quę omnia nobis tecum uel media hyeme arriderent arridebuntque:
               uidimus enim in tuo felicissimo aduentu tantam rerum copiam affluxisse quanta non
               Romanis cum regis Porsene bona uendebantur, non Syculis ad aram Palici forsan in
               omnibus affluxerant. </p>
            <p>Iustitiam, quam in cęlum migrasse tradunt, te comitatam fuisse arbitramur. Illa tibi
               in omnibus faculas suggerit quales nec Cęres in raptu Proserpinę, illam tu diligis,
               illam amplecteris, illam foues, ab illa numquam recedis. Legisti enim Egiptios oculum
               pro iustitia pingere consueuisse, quasi pro nobiliore parte corporis et iustitię
               uigilantissimo custode; unde poete fabulantur Argum illum totum oculatum fuisse,
               iustitia silicet plenum. Aristides non alia de re iure optimus dicitur nisi quod
               iustissimus haberetur. Oculum igitur iustitię dirrigis dum nulla personarum
               acceptatione, nullis precibus, nullo odio, nullo timore, nullo amore deflecteris, sed
               obturatis auribus, ut alter Vlyxes ad cantus Syrenarum, omnia pertransis, repellis,
               suppeditas. Caueant a te assentatores, qui nisi eo confluunt ubi plurimum tum
               temerarię fortunę, tum leuitatis odorauerint; caueant a te susurrones, genus omnium
               pessimum, caueant, inquam, tamquam nautę a saxo Ceraunio. <q>Susurro enim et
                  bilinguis maledictus</q>, ut inquit Ecclesiastes, <q>multos turbauit pacem
                  habentes, multos comouit et disperdit illos de gente in gentem, urbes munitas
                  destruxit et domos magnatorum effodit, uirtutes populorum concidit, gentes fortes
                  dissoluit; qui illos respicit, non habebit requiem nec amicum in quo requiescat,
                  et plaga eorum linguę cominuet ossa</q>. Oculum iustitię dirrigis dum omnibus
               oppressis succurris, uiduas defendis, pupillos adiuuas, aduenis opitularis; monuit
               enim hoc illud Dominicum per Esaiam: <q>Quęrite iuditium, subuenite oppresso,
                  iudicate pupillo, defendite uiduam</q>; item per Hieremiam: <q>Facite iuditium et
                  iustitiam, et liberate ui oppressum de manu calumpniatoris, aduenam et pupillum et
                  uiduam nolite contristari neque opprimatis inique</q>. Oculum iustitię dirrigis
               dum te omnibus humanissimum, benignissimum ac clementissimum prębes. </p>
            <p>Quid enim in principe ipsa clementia comendabilius, quid nobilius, quid pręclarius?
               Laudatur ille sapientissimus rex Dauid, qui ad preces unius mulierculę Abigail Anabal
               Carmello uiro omnium ingratissimo pepercit. Laudatur diuus Augustus, qui
               interpellationibus Liuię suę <abbr>L.</abbr> Cinnam, uirum scelestissimum, missum fecerit. Et
               quanto plus laudum principibus clementia uendicat, tanto seueritas supprimit. Nullum
               enim in utendo clementia aut errare aut culpari uidimus; in summa autem seueritate
               plurimos et pene omnes. Seueritas enim non sine aliqua ira peruenit et iratus numquam
               recte iudicat. Hoc solo sumopere culpatur Alexander, qui propter iram multos
               interremisset. Vnde non temere natura ipsa apes ita iracundas esse uoluit, quod
               relicto in uulnere hostis aculeo pereunt, regem tamen eorum inermem et sic mitem et
               mansuetum.</p>
            <p>Et quamquam multę alię illustresque uirtutes in principibus requiri solent,
               abstinentia uirtus non uulgaris habetur. Vnde Chilo philosophus dicere solebat potius
               iacturam quam malum lucrum desiderare. Et Abacuc: <q>Vhe qui multiplicat non sua,
                  usquequo et agrauat contra se densum lutum</q>. Comendatur aprime ille Curius,
               ille Fabritius, quorum alter a Samnitibus, alter ab Epirotis oblata munera recusauit.
               Hoc institutum uidimus te non solum immitari, sed tuarum potius fortunarum in omnes
               uti quadam magnanimitate et munificentia. </p>
            <p>Non deest etiam tibi, clarissime prętor, sapientia, nec illa, inquam, qua Parasatis
               Artaxersem, filium suum, uti monebat, non illa de qua Plato cum ait foelices fore
               illas res publicas quę aut a sapientibus, aut a sapientię studiosis gubernarentur,
               nec item illa de qua scriptum est: <q>Initium sapientię timor Domini</q>. Qui enim
               timet Deum, in semitis mandatorum suorum ambulat pedibus non coinquinatis, sed de
               quibus Scriptura loquitur: <q>Quam pulchri pedes sint euangelizantium pacem,
                  euangelizantium bona</q>. Qui timet Deum, illud a cęlo in templum Apolinis
               Delphici lapsum ruminatur: <q>Nosce te ipsum</q>, quasi mortalis homo haberet in se
               aliquid immortalitatis, animam silicet paulominus, teste propheta, ab angelis
               inferiorem, quę ab isto tenebroso corporis eculeo emancipata ad supernam patriam est
               euolatura, redditura rationem uillicationis suę ad minimum quadrantem. Vnde
               Hieronymus: <q>Facile</q>, inquit, <q>contemnit omnia qui quotidie cogitat se
                  moriturum.</q> Qui timet Deum, mores suos introspectans, quos nobis natura tamquam
               rudem massam et uoluntati more pecudum obsequentes tribuit, in polliticos transformat
               et tandem uel deum uel deorum simillimum se reddit. Vnde, ut nostros ob maiorem
               reuerentiam preteream, ethnici etiam comemorant Tyresiam, Calcanta, Lycurgum et Numam
               Ponpilium cum deo et nimpha sermocinationes habuisse.</p>
            <p>O, fęlices illas res publicas, illos populos quibus sanctissimi atque innocentissimi
               presunt principes: illorum sanctimonia sepenumero Deus diuertit manum indignationis
               sue a populis etiam iniquissimis, ut ipse in Esaia clare indicat cum ait: <q>Et si
                  uenerit ad me Enoch et Helia, non est </q>
               <q>anima mea ad populum istum</q>, quasi quod illi innocentissimi principes maximam
               apud ipsius maiestatem haberent efficatiam. Dure ceruicis Hebraicus populus
               appellatur et in gladio furoris Domini iam percuti destinatus; Mosis tamen precibus
               et sanctimonia ueniam consequi meruit.</p>
            <p>Sed quid iam longius protrahere et floribus Hyblam exornare? Plato, summus
               philosophus, indicat hominibus nomina indita fuisse non temere aut casu, sed
               prudentia quadam suasuque naturę. Tibi enim et cognomen et familia est pileus, non
               sine grandi misterio, indumentum sane comodissimum, foelicissimum, magnificum,
               ornatissimum. Illo enim nunc ad coercendos feruentissimos solis ardores et pluuiarum
               nimbos utimur, illo gemini fratres ex Ioue et Leda nati (signa foelicissima) a poetis
               induti pinguntur, illo a Romanis Quiritibus serui manumissi libertate donabantur,
               illo demum Ecclesię nostrę cardinales fulciuntur. Quid igitur nobis sperandum est,
               optimi ciues, nisi quod sub illius umbra et a feruentissimis hostium incursionibus
               (si opus fuerit), et a ceteris scelestissimorum uirorum insultibus protegemur, in
               creperi fori ambagibus uel Sybillinis responsis dillucidabimur, legum formulis
               conseruabimur, et tandem bonis moribus, pace et ceteris cardinalibus uirtutibus
               ornabimur? </p>
            <p>Egratulemur igitur, celeberrimi ciues, gratulemur: habemus enim illum ducem de quo
               Apostolus: <q>a Deo</q>
               <q>missum ad uindictam malorum et laudem bonorum</q>, de quo Dominus per Aggeum:
                  <q>comouebo cęlum et terram, et mouebo omnes gentes, et ueniet desideratus
                  tibi.</q> Gratulemur igitur, et eo magis gratulemur quod cum isto clarissimo
               pretore habemus hunc nostrum chirurgycum spiritalem, reuerendissimum archipresulem,
               linguę nostrę sidus non obscurum, eloquentię fontem uberrimum, uitę integerrimum,
               sanctimonia plenum, qui ob ingentem in nos suam et paternam charitatem nec cum Esaia
               nostra causa nudus incedere erubesceret, nec cum Hieremia ad Eufratem Messopotamię
               <sic>fluminem</sic> per inimicas Caldeorum et Assiriorum gentes ponere lumbare corrumpendum. Sic
               ille Policratis tyramni sardonix cum Pirrhi achate conueniebat, sic illud Ponpei
               alueum cum preciosissima Mitridatis dactilotheca. </p>
            <p>Sed ne iam mea oratio elephantes gestare uideatur, nunc tibi, reuerende pontifex,
               tibi, clarissime pretor, hoc institutum, hoc mnemosomum, hanc benedictionem relinquo:
                     <quote>
                  <l>Viuite concordes ut uitis palmite et ulmo,</l>
                  <l>Vt truncis hederę; non gaudia uestra triumphus</l>
                  <l>Vincat Cęsareus, plausus non scoene theatri.</l>
               </quote>
            </p>
            <p>Dixi.</p>
         </div>
      </body>
   </text>
</TEI>
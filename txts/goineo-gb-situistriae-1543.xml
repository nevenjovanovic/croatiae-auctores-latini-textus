<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
<teiHeader>
    <fileDesc xml:id="goineo-gb-situistriae-1543">
<titleStmt>
    <title>De situ Istriae (ante 1543), versio electronica</title>
    <author ref="http://www.wikidata.org/entity/Q55228383">
        <persName>Goineo, Giovanni Battista</persName>, 
        <placeName>Piran</placeName>, 
        <date from="1515" notAfter="1578">c. 1515 – ante 1578</date>
    </author>
    <respStmt>
        <resp>Hanc editionem electronicam curavit</resp>
        <persName xml:id="NJ">
            <ref type="wikidata" target="http://www.wikidata.org/entity/Q114878204">Neven Jovanović</ref>
        </persName>
    </respStmt>
</titleStmt>
            <editionStmt>
                <p>Digitalizat kasnijeg izdanja (<date when="1840">1840</date>).</p>
            </editionStmt>
    <publicationStmt>
        <p>elektronska verzija: Digitalizacija hrvatskih latinista, znanstveni
            projekt na <orgName>
                <ref type="viaf" target="124389134">Filozofskom fakultetu Sveučilišta u Zagrebu</ref>
            </orgName>, <placeName ref="3186886">Zagreb</placeName>
            Hrvatska.  <date when="2009-06">Siječnja 2009</date>.</p>
        <p ana="licence">
            <ptr target="https://creativecommons.org/publicdomain/zero/1.0/"/> The Creative
            Commons CC0 1.0 DEED CC0 1.0 Universal Licence applies to this document. The licence
            was added on January 21, 2024. </p>
    </publicationStmt>
<sourceDesc>
    <p>Denuo typis editum in: 
        <bibl>P. Kandler, "Corografia dell'Istria", Archeografo triestino, II [1840], pp. 45--71.</bibl> Est facsimile <ref target="http://books.google.com/books?id=FdEOAAAAQAAJ">apud Google Book Search</ref>. Quae editio facta est ad fidem editionis alterae: <bibl>G. Fontanini in J.G. Graevius, Thesaurus antiquitatum et historiarum Italiae, VI, 4, Lugduni Batavorum 1722.</bibl>
        Editio princeps autem erat:
        <bibl>Goineo, Giovanni Battista, Medici enchiridion ad quotidianam medendi exercitationem ex Galeno excerptum Ioanne Baptista Goynaeo Pyrrhanensi ... authore ... Eiusdem De situ Istriae ... Postremo ecloga piscatoria in nobilissimi viri Marci Ursati patrici patavini obitum. [1560?] [Venezia?].</bibl>
        
    </p>
    
</sourceDesc>
</fileDesc>
    <profileDesc>
        <langUsage>
            <language ident="lat" xml:lang="hrv">latinski</language>
        </langUsage>
        <creation>
            <date when="1540" period="15xx_2_third">1540</date>
        </creation>
        <textClass>
            <keywords scheme="typus">
                <term>prosa</term>
            </keywords>
            <keywords scheme="aetas">
                <term>Litterae renatae (1400-1600)</term>
                <term>Saeculum 16 (1501-1600)</term>
                <term>1501-1550</term>
            </keywords>
            <keywords scheme="genre">
                <term>prosa oratio - chorographia</term>
                <term>laudatio urbis</term>
            </keywords>
        </textClass>
    </profileDesc>
<revisionDesc>
    <change>
        <persName ref="#NJ">
            <ref type="wikidata" target="http://www.wikidata.org/entity/Q114878204">Neven
                Jovanović</ref>
        </persName>
        <date when="2024-01-07">2024-01-07</date>. 
        Adaptacija za CroALa TEI.
        Dodao Wikidata ID, žanrovske oznake.
    </change>
<change>
<name>Neven Jovanović</name>
<date>2008-08-28T00:16:08</date>
</change>
</revisionDesc>
</teiHeader>
<text>
<front><milestone unit="page" n="45"/>
    <docAuthor>JOANNIS BAPTISTAE GOYNAEI 
        PYRRHANENSIS</docAuthor>
<docTitle>
<titlePart>DE SITU ISTRIAE LIBELLUM</titlePart> 
<titlePart>UBI</titlePart> 
<titlePart>EJUS REGIONIS SIMUL NOMEN, TERMINI, CIVITATES, 
INGENIA, ERUDITI ET SOLI NATURA
ELEGANSTISSIME ET SOLIDISSIME PERTRACTANTUR</titlePart>
<titlePart>CUM</titlePart>
<titlePart>PRAEFATIONE ET EMENDATIONIBUS
JUSTI FONTANINI
A CUBICULO HONORARIO
SUMMI PONTIFICIS CLEMENTIS XI.</titlePart>
</docTitle>
    <docImprint>LUGDUNI BATAVORUM <date when="1722">1722</date>
        SUMPTIBUS PETRI VAN DER AA BIBLIOPOLAE CIVITATIS 
        ATQUE ACCADEMIAE TYPOGRAPHI</docImprint>

            <div>
                <head>PRAEFATIO TYPOGRAPHI</head>

                <p>Non rarum saltem Libellum, sed et res rarissime descriptas Tibi, Benevole Lector,
                    hic offerimus elegantissime pertractatas. Sunt istae lucubrationes eruditissimae
                    Joannis Baptistae Goynaei Pyrrhanensis, de Situ Istriae inscriptae. Eae ut nunc
                    prodire queant, nos adjuvit benignitas Reverendissimi ac Excellentissimi Domini
                    Justi Fontanini, a Cubiculo honorario <milestone unit="page" n="46"/> Summi
                    Pontificis Clementis XI, qui earum transmisit apographum, a plurimis, quae ob
                    librarii vitium irrepserant, mendis multo labore emaculatum. Indicavit ipse
                    praeterea non solum loca Auctorum, quae Goynaeus generatim laudaverat, sed
                    addidit etiam Praefationem, quae Lectorem tum de Auctore nostro, tum de hujus
                    Libri elegantia plenissime instruet. Qui liber cum egregium eruditis promittat
                    commodum, nostrum duximus eum omni, qua fieri potuit, exhibere elegantia. Nomina
                    propria, quae in historicis cardinem rei constituunt, Allegationes, et alia,
                    quae id requirere videbantur, ut eo facilius pateant, diversis a contextu
                    expressimus literis. Indicem tum Capitum, tum Nominum et Rerum Notabiliorum
                    adjunximus, qui omnia, quae hic habentur notatu digniora, ordine optimo
                    monstrabunt uno intuitu. His ut feliciter, Benevole Lector, fruaris,
                    precamur.</p>
                <closer><salute>Vale</salute></closer>
            </div>

<milestone unit="page" n="47"/>

            <div>
                <head>JUSTI FONTANINI A CUBICULO HONORARIO SUMMI PONTIFICIS CLEMENTIS XI PRAEFATIO
                    IN JO. BAPTISTAE GOYNAEI LIBELLUM DE SITU ISTRIAE</head>

                <p>Istria postrema Italiae Regio, quae in priscis, et medii aevi monumentis ob belli
                    pacisque artem celeberrima est, quaeque primum Regulis suis, postea Romanis, et
                    utriusque Venetiae Correctoribus, deinde Graecis, Francis, propriis
                    Marchionibus, Patriarchis Aquilejensibus, et tandem Venetiis paruit, hactenus
                    idoneis scriptoribus, saltem editis, caruit, qui dedita Opera universam
                    regionem, Civitates, populosque pro dignitate posterorum memoriae commendarent.
                    Non defuere antiquitus Viri ingenio clari, qui Istriae bella literis
                    consignarent, interque hos eminuit Hostius, cujus maxima laus est, Maronem
                    alicubi sui imitatorem habuisse teste Macrobio. Saturnaliorum Lib. VI Cap. III.
                    Sed Hostii Poemata a Gerardo Joanne Vossio memorata in Libro I. de Historicis
                    Latinis Cap. XVI. tempus edax nobis invidit: post quem, demtis fortasse Flavio
                    Blondo, M. Antonio Sabellico, aliisque Rerum Venetarum scriptoribus, ceteri
                        <milestone unit="page" n="48"/> omnes provinciam maxime illustrem pene
                    indictam reliquerunt, si unum excipiamus Petrum Copum, Istrum ex opido Insula,
                    qui A. D. 1540. Venetiis ex officina typographica Francisci Bindoni, rudi lingua
                    Italica opusculum de Situ Istriae vulgavit, et Nicolaum Manzolium,
                    Justinopolitanum, qui eadem pariter lingua et stilo aeque rudi, ab se confectam
                    Istriae Descriptionem in lucem emisit Venetiis apud Nicolaum Bizzardum A. D.
                    1611. uterque breviter et jejune argumentum copiosum pertractans.</p>
                <p>Sed tandem inventus fuit Joannes Baptista Goina Piranensis, sive, ut ipse dici
                    voluit, Goynaeus Pyrrhanensis, qui post Saeculorum memoriam patriae honori
                    consulturus, Istriam universam eleganter et accurate Latino sermone describeret,
                    cujus lucubrationis apographum olim mecum humaniter communicavit V. C. Apostolus
                    Zenus, sed ob vitium librarii tot mendis foedatum, ut non parvum laborem in illo
                    emaculando exhauserim, et in locis auctorum indicandis, quos Goynaeus plerumque
                    generatim laudaverat. Vixit ille medio saeculo XVI interque auditores Romuli
                    Amasaei, Bononiae Graecas Latinasque literas publice profitentis, excelluit, ibi
                    enim Romuli Scholam longe florentissimam defendit contra Sebastianum Corradum,
                    virum pariter literarum gloria conspicuum, qui eam laesisse videbatur in
                    politissimo Dialogo de Vita Ciceronis, cui Egnatii, vel Quaesturae nomen
                    imposuit. Liber Goynaei, opido rarus, quem nuncupavit Priamo Polae, sive Polano,
                    ut vocat, a Pola Civitate, in qua ejus majores dominos fuisse, in hoc Libello de
                    Situ Istriae testatur, hujusmodi inscriptionem praefert: Jo: Baptistae Goynaei
                    Pyrrhanensis Defensio pro Romuli Amasaei auditoribus, adversus Sebastiani
                    Corradi calumnias. Addita disputatio de conjungenda sapientia cum eloquentia, et
                    enumeratio auditorum Romuli, qui ex priori et posteriori Schola prodierunt.
                    Bononiae in Officina Vincentii Bonardi Parmensis 1527 in 4.° In ipso vero libro
                    Arnoldum Arlenium, aeque ac Polanum, Amasaei discipulum, alloquitur; laudaturque
                        <milestone unit="page" n="49"/> Goynaeus in vestibulo Operis Ode Latina
                    Petri Angeli Bargaei, et Elegia Graeca Francisci Robortelli. In summa opus istud
                    amplissimum Romuli encomium, ejusque auditorum in utraque Schola Patavina et
                    Bononiensi luculentam enumerationem complectitur, quam alibi damus in nostra
                    Bibliotheca sive Historia Litteraria Aquilejensi. Goynaei autem Cardo Querelarum
                    adversus Corradum in hoc vertitur, quod Amasaeanos auditores traducere
                    videretur, quasi omnem mentem et cogitationem ad habendum verborum delectum
                    converterent, rerum cognitionem ipsam plane contemnentes; in aucupandis
                    Ciceronis voculis, laboris et operae insumerent plurimum et omnem sapientiae
                    curam abjicerent. Hoc Goynaeus falso dictum esse ab eo tradit, qui vix unum aut
                    alterum diem Bononiae esset commoratus, et de Romuli auditoribus arroganter
                    pronunciari, quorum admodum paucos vix de facie nosset tantum abest, ut cum iis
                    de studiis fuerit collocatus. Haec Goynaeus in Corradum, antequam ejus Quaestura
                    typis ederetur Bononiae apud Anselmum Giacarellum A. D. 1555 in 8.° in qua sane
                    de Romulo semel, iterum, et tertium honorifice loquitur, et Goyneum de se inique
                    conquestum hisce verbis contendit (pag. 3) ubi Pierio Valeriano suscitanti, anne
                    accusatorem aliquem habuisset. Corradus, fortasse multos, respondet, ut sunt
                    homines ad vituperandum quam ad laudandum propensiores: sed ego de nemine audivi
                    nisi de Joanne Baptista Goynaeo, vicino tuo, Pieri, (nempe ex Istria, Venetiae
                    finitima, in qua est Bellunum, Pierii patria) juvene erudito, et ad dicendum
                    parato, qui nihil in Venere, ut par est credere, quum invenisset quod carperet,
                    Sandalii tamen crepitum reprehendit. Nam quum de Quaestura ipsa ne verbum quidem
                    fecisset, calumniatus est me nescio quid paullo iniquius de Romulo Amasaeo
                    scripsisse: quem virum, ne sim, nisi ita colo et observo, ut uni Pompilio filio,
                    praeterea nemini concedam: quod et ipse agnoscit, nec jam Goynaeus ignorat: qui
                    postquam vere cognovit, me alium esse atque ipse sibi finxerat, nihil habuit
                    antiquius, quam <milestone unit="page" n="50"/> ut meam sibi gratiam per
                    communes amicos conciliaret. Itaque nunc mihi est, uti qui maxime, carus. Quod
                    ad Romulum attinet, certe Corradus eum cum laude memoravit etiam in Praefatione
                    ad Epistolas Ciceronis ad Atticum. Haec de Goynaeo memoriae succurrunt, cujus
                    Librum non ingratum eruditis futurum ominor, tum ob sermonis elegantiam, tum ob
                    rerum notitiam non sine ope criticae artis prolatam: cujus quidem rei illud
                    argumento est, quod Cap. I. quum citasset Catonem ab Annio vulgatum, cui necdum
                    quisquam larvam detraxerat, quique postea Sigonium ipsum decepit, ut mendacem
                    statim, refellit. Quietum Istriae flumen non esse Nauportum ostendit: quod
                    postmodum Istri confixerunt, ut Emonam Pannonicae I. Civitatem, ad quam ab
                    antiquis scriptoribus Nauportus locatur, non Labaci in Carniola, sed apud
                    Civitatem novam in Istria (quam tamen Geographus Ravennas Lib. IV. pag. 204.
                    Saeculo VII. Graece Neapolin dixit) quaerendam esse suaderent. De Justinopoleos
                    conditore haesitando disceptat neque jactatam inscriptionem, jam a viris doctis
                    explosam, adducit. Pugnam quidem pro Alexandro III. Pontifice Venetos inter et
                    Caesarianos ad Salborium, ubi Otto Friderici I. filius captus fuerit, ut rem
                    veram memorat; sed quum nondum quisquam de ea dubitaret. De Istro amne, a quo
                    Istria originationem traxerit, non vulgaria etiam prodit, ut alia praeteream,
                    cuique legenti facile obvia. Quo tempore hanc suam lucubrationem Goynaeus
                    scripserit, inde eruimus, quod Copum saepe refellit, et Petrum Paullum
                    Vergerium, ut adhuc Justinopolitanum Episcopum, laudet. Quum vero Copus librum
                    suum ediderit A. D. 1540, et Vergerius Episcopatu dejectus, palam ad
                    Lutheranorum castra defecerit A. D. 1549 teste Hieronymo Mutio in Epistolis
                    Catholicis Lib. I pag. 41. postquam virus suum jam in vulgus sparsisset A. D.
                    1548, quemadmodum ejusdem Mutii Vergerianae patefaciunt, hinc constat opus
                    Goynaei confectum inter A. D. 1540 et 1548. Nequid vero dissimulem, dum auctor
                    phrasi suspecta et Catholicis insueta, Vergerium ipsum, aliosque <milestone
                        unit="page" n="51"/> unum et alterum, immodice ornat, Hieronymum autem
                    Mutium, tunc Istrorum doctissimum, <sic>Vurgerioque</sic> et aliis conterraneis
                    suis, ejusdem farinae hominibus, non parum invisum, silentio premit in Cap. V.
                    ubi Claros Istros recenset, hinc vereor, ne Goynaeus, ex Justinopolitana
                    diaecesi Pirani civis, et in utraque Germania juvenis olim vagus Vergerianis
                    partibus forte aliquando studuerit, et propterea etiam periculum aliquod
                    incurrerit, de quo subobscure loquatur in Literis Italicis ad Paullum Manutium
                    in Nova Collectione Epistolarum Virorum Illustrium Venetiis edita A. D. 1574
                    Lib. IV. pag. 120. Idem Mutius in Epistolis Catholicis proxime aductis Lib. I.
                    pag. 48. ait nonnullos ex Istris Vergerii Sectatoribus palinodiam cecinisse.
                    Ceterum in tanta luce literarum si quae Goynaeanae lucubratiunculae ex remotiori
                    antiquitate sumtae deerunt, haec supplere facile poterit summa industria
                    Philippi Cluverii in Italia Antiqua Lib. I. Cap. XXI.</p>
            </div>

<milestone unit="page" n="52"/>

            <div>
                <head>AUCTORIS AD PYRRHANENSIUM ADOLESCENTUM ACADEMIAM. PRAEFATIO</head>

                <p>Cum superioribus hisce annis, Adolescentes Studiosissimi, ex Istria decedens
                    multarum gentium et nationum loca regionesque peragrarem, et per Japides primum,
                    deinde Carnos, Tauriscos, Noricos, Pannonas superiores, Rhetos, universamque
                    prope Germaniam et Galliam Belgicam iter haberem, nullam ego majorem unquam
                    capiebam animo voluptatem, quam cum itinerum meorum rationem cum antiquorum
                    auctorum, qui de his regionibus memoriae aliquid prodidere assidua lectione
                    conferebam. Verum etsi magnam quidem eam per idem tempus sentire videbar, cum
                    tamen ad patriae terrae situm considerandum mentem cogitationemque applicavi
                    tunc demum perfectam et absolutam eandem percipere incepi: tunc reliqua externa
                    sordescere mihi sunt visa; tunc denique hanc unam mirari, et ejusdem spectaculo
                    pasci in primis placebat, neque id quidem, ut ego arbitror, fortasse immerito,
                    quando, ut <quote><bibl>Ovidius ait Lib. I. de Ponto Eleg. III verso 35.</bibl>
                        <q><l>Nescio qua natale solum dulcedine cunctos</l>
                            <l>Ducit, et immemores non sinit esse sui.</l></q></quote> Quod et apud
                    Homerum saepenumero Ulysses et Lucianus in patriae Encomio, confirmare videntur.
                    Quapropter cum in schedulis meis jamdudum dissipata quaedam atque dispersa de
                    hac ipsa patria nostra domi jacerent, honestum sane, ni fallor, <milestone
                        unit="page" n="53"/> me desiderium cepit, ut ad vestram, et reliquorum
                    Istrorum meorum voluptatem haec, in unum redacta libellum, in manus hominum
                    emitterentur, in quo quidem labore meo, si nihil aliud vel fructus, vel
                    voluptatis, plane percepero, spero vos tamen omnes et diligentiam meam, et meam
                    in patriam pietatem probaturos esse, nam ut Lucillus ille poeta gravissimus,
                    Tarentinis et Consentinis suis tantum scribebat, ita ego paucis Istris meis hunc
                    libellum edidisse, intelligi cupio, ex quorum tamen numero si qui forte
                    exstiterint, pallio et barba sapientiam praetendentes, qui mea, ut alias facile
                    consueverunt, naso adunco suspenderint, hos quaeso rogate, Adolescentes, ut
                    vigilias meas plane discerpant, modo meliores ostendant suas, nam quod ad vos
                    ipsos pertinet, ea vultus et animi alacritate libellum meum, ut spero,
                    excipietis a cive vestro, et studiorum aliquando etiam adjutore, quo excipi
                    debet qui de patria terra pertractans, vobis dicatur.</p>
                <closer>Valete.</closer>
            </div>
</front>
        <body>
            <milestone unit="page" n="54"/>

            <head>JOANNES BAPTISTA GOYNAEUS PYRRHANENSIS DE SITU ISTRIAE</head>
            <div>
                <div>
                    <head>CAPUT I. DE ISTRIAE NOMINE.</head>

                    <p>Istriae igitur nomen unde fuerit ei impositum, variae sunt Auctorum
                        sententiae. Cato quidem in Originibus ab Istro duce in hanc regionem a Jano
                        misso, dictam affirmat; nonnulli vero ex Graecis scriptoribus, ut idem ait,
                        ab Istro flumine, cui cognomen Danubio nominatam arbitrantur, unde ramum
                        ejusdem in Istriam affluere, et in mare Adriaticum mergi, fabulantur: ex
                        quibus certe verbis facile colligi potest, primam quidem opinionem Catonis
                        satis probari, alteram vero haud omnino placuisse, eam tantum ob rationem,
                        quod nullum sua aetate ex Istro ramum in Adriaticum descendere maxime
                        nosset, quod et Strabo Libro primo contra Eratosthenem, et Plinius Lib. III.
                        Cap. XVIII adversus Cornelium Nepotem, sentire videntur: quo in loco etsi
                        Ovidii, Aristotelis et Pontani sententia in Meteoris, eorundem opinioni
                        occurrere possem, qui et fontes et flumina, et maria denique ipsa temporis
                        spatio mutari ajunt, ita ut vel occultentur et lateant, ubi prius exstabant,
                        vel nova etiam appareant, ubi nulla jam fuerant, supersedebo tamen in
                        praesenti hoc labore, et veram tantum esse Graecorum opinionem ostendam,
                            <milestone unit="page" n="55"/> qui ab Istro fluvio appellatam Istriam
                        asseruere, et praesertim cum Latini prope omnes scriptores in hoc
                        consentiant, inter quos <quote><bibl>Justinus, in primis gravis historicus,
                                Libro XXXIII. Cap. III. ita scribit:</bibl>
                            <q>Romanus quoque Cimbrici belli tumultus, velut ultor sacrae pecuniae,
                                insecutus est. Ex gente tectosagorum non mediocris populus praedae
                                dulcedine Illyricum repetivit, spoliatisque Istris, in Pannonia
                                consedit. Istrorum gentem fama est originem a Colchis ducere, missos
                                ab Aeeta Rege ad Argonautas, raptoremque filiae persequendos; qui ut
                                a Ponto intraverunt Istrum, alveo Savi fluminis penitus invecti,
                                vestigia Argonautarum insequentes, naves suas humeris per juga
                                montium usque ad littus Adriatici maris transtulerunt; cognito quod
                                Argonautae idem propter magnitudinem navis priores fecissent: quos
                                ut avectos Colchi non reperiunt, sive metu Regis, sive taedio longae
                                navigationis, juxta Aquilejam consedere, Istrique ex vocabulo amnis,
                                quo a mari concesserant, appellati.</q></quote> Hactenus quidem
                        Justinus, ex cujus verbis Cato refellitur, et Istriam ab Istro Flumine
                        nominatam comprobatur. Sed ad Justini parumper verba attendamus: juxta
                        Aquilejam, inquit, consedere: quibus verbis adductus Blondus Forum-Julii in
                        Istria contineri falso existimavit. Per juga autem montium transtulisse
                        humeris Colchos navim, Justinus asserit, quod et Plinius, a diligentioribus
                        scriptum esse testatur, quorum gravissimorum Auctorum sententiam quia
                        Blondus, Zacharias Lilius, Pius, et infiniti prope alii Geographi
                        collaudarunt, nos etiam ab eorum opinione non recedemus, Istrorumque nomen
                        atque originem a Colchis ductam esse dicemus, qui per Istrum navigantes in
                        Savum delati fuerint, et inde, ut ait Plinius, in Nauportum, cui nomen ab ea
                        caussa sit impositum quod navis fuerit portus: quam tandem ad Adriae littora
                        humeris transvexerint: quo in loco duplici ratione mihi reprehendendus est
                        Petrus Copus, qui ad ipsius Plinii et Justini verba connivens, per Quietum
                        fluviolum, quem Nauportum ipse appellat, navim delatam in Adriaticum ait;
                        cum tamen <milestone unit="page" n="56"/> humeris eam translatam usque in
                        littus Adriaticum, apertissime Auctores isti testentur: et rursus quod
                        Nauportum pro Quieto intelligat, cum pro illo potius, qui medium interfluit
                        Labacum, sive Lubianam, esse accipiendum quod et Georgius Pirckeimerus, et
                        Franciscus Irenicus, et veritas etiam ipsa, ostendunt; quippe inde humeris
                        traductam navim in Adriaticum nemo negavit, qui fluvium eum, ut ego ex
                        opidanis percepi, cum per Carnos in Germaniam iter haberem, cum Savo et
                        Istro commisceri intelliget. Qua quidem in re et Zacharias Lilius et Blondus
                        primi errarunt. Sed animadvertendum esse arbitramur, rectius omnino apud
                        Strabonem Nauportum, quam Naupontum legi debere. Et haec quidem de Istriae
                        nomine satis multa, si unum illud tamen addidero, Franciscum Irenicum in
                        Exegesi Rerum Germanicarum insanire, qui Istriam ideo Germaniae Coloniam
                        esse nugatur, quod ab Istro Germaniae flumine sit appellata; nam nusquam
                        ille apud graves et doctos scriptores isto modo factas et deductas esse
                        colonias inveniet; nec, si nomen ipsius Istri respiciat, Germaniae fluvium,
                        dici debere cognoscet, sed Pannoniae potius; a confluente namque inferius ad
                        Euxinum usque Ister, superius vero ad Abnobam montem, unde oritur, Danubius
                        appellatur, teste Appiano in Illyrico, Strabone Libro VII. et Sabellico
                        Enneadis Sextae Lib. IX. Navigarunt autem Colchi per Istrum tantum, non per
                        Danubium. Savum enim ingressi, ubi confluit, in Nauportum devenere. Sed ad
                        Istriae terminos veniamus; quos tamen antequam enumeremus, Petri Copi
                        erratum animadvertere libet, qui Istriam aliquando Japidiam fuisse dicit
                        contra omnium scriptorum tum vetustiorum, tum recentiorum sententiam.</p>
                </div>

                <milestone unit="page" n="57"/>

                <div>
                    <head>CAPUT II. DE ISTRIAE TERMINIS.</head>

                    <p>Rursus hic mihi occurrit Petrus Copus, quem, ita me Deus bene amet, ut summo
                        etiam amore prosequor vel ob id, quod studiorum similitudine mihi
                        conjungitur, vel quod ex eadem regione et patria prope sit ortus, ex qua ego
                        originem duco. Verum non possum ei non contradicere pro veritate elicienda,
                        pro qua etiam, ex Aristotelis sententia Primo Ethicorum, mea refellere sum
                        paratus, si minus vera me prodidisse aliquis aliquando declaravit. Is igitur
                        in suo quodam Libello de Situ Istriae inscripto, nescio quo consilio, vel
                        cujus scriptoris auctoritate ductus Istriae initium a Timavo facere voluit.
                        Cum tamen a Formione amne omnes eam incipere passim testentur, et usque ad
                        Arsiam fluvium pertinere. Antiquus enim Italiae terminus, nunc vero Istriae
                        auctore Plinio Lib. III. Cap. XVIII. Formio amnis: quae Imperatorum tempore,
                        teste Strabone Lib. VII. longius propagata usque ad Arsiam, Istros etiam est
                        complexa. Istriae autem termini, ut Zacharias Lilius et Blondus ipse
                        testantur, hi duo fluvii. Timavum vero non in Istria sed in Japidia
                        defluere, certo scimus, ita enim gravissimus poeta ait
                                <quote><bibl>Georgicorum Lib. III. vers. 475.</bibl>
                            <q><l>Castella in tumulis, et Japidis arva Timavi.</l></q></quote> Quod
                        et ex Pomponio Mela Lib. II. Cap. IV. ex Plinio et Strabone colligi facile
                        potest. Sed animadvertendum nunc ad illud, quod Pomponius et Appianus, in
                        Illyrico Istriam comprehenderunt; quae tamen posterioribus temporibus, ut
                        ostendimus, ipsi Italiae donata fuit, cujus forma, ut inquit Plinius Lib.
                        III. Cap. XIX., tanquam peninsula in Adriaticum mare excurrit. Latitudo
                        autem quadraginta millibus passuum, et ambitus centum et viginti duobus
                        millibus constat; a quo <milestone unit="page" n="58"/> gravissimo Auctore
                        non multum dissentit Blondus, cum iter per montes ex Formione amne ad sinum
                        Fanaticum, vel Phlanaticum (vulgo Quarnarum appellant) quadraginta millium
                        passum esse testetur, et maritimum is qui conficiat, centum et viginti
                        quinque constare affirmet. Haec eadem a septentrione habet Japides, quos
                        Japodas Strabo vocat: ab occasu et meridie finitur Adriatico, ab oriente
                        Dalmatiae jungitur. Verum cum in unaquaque provincia plura considerentur,
                        nos tria in primis in Istria diligentissime examinabimus, et primum quidem
                        Civitates omnes tum veteres, tum recentiores, deinde Hominum Ingenia, tertio
                        Soli Naturam perpendemus: quibus perfectis et absolutis, extrema manus
                        Libello nostro imponenda erit.</p>
                </div>

                <div>
                    <head>CAPUT III. DE ISTRIAE CIVITATIBUS ANTIQUIORIBUS.</head>

                    <p>Si qua igitur est in tota Istria, quae et nobilitate et antiquitate maxime
                        excellat, est Pola in primis, meo judicio, quae, ut Pomponius ait Lib. II.
                        Cap. III. quondam a Colchis fuit habitata, deinceps Romana facta Colonia.
                        Cum cujus verbis concordare videtur Plinius, qui ab eisdem eam conditam
                        fuisse dicit, et posterioribus annis eodem deductam a Romanis Coloniam, cui
                        nomen esset impositum Juliae Pietatis: quo in loco minime praetereundum
                        arbitror Stephani, Graeci auctoris, errorem, qui Polam Illyrii opidum esse
                        putavit: ex qua quidem nobilissimam et maximam Gradonicorum Patriciorum
                        gentem Venetiis originem ducere tradit Sabellicus, et Hadrianus Barlandus in
                        Libello de Venetorum ducibus: cujus dominatum aliquando clarissimi et
                        nobilissimi Sergii Polani, qui nunc Tarvisii habitant, obtinuere, nam cum
                        Bononiae ob capiendum ingenii cultum superioribus annis commorarer, id
                            <milestone unit="page" n="59"/> saepenumero Priamus Polanus, adolescens
                        optimarum artium studiosissimus, mihi narravit, audivique ex Polae
                        nobilioribus civibus. Apparent autem in eadem multa preclara atque illustria
                        antiquitatis vestigia, et praesertim omnium, quae in Italia sunt,
                        pulcherrimum amphitheatrum: occurrunt hic Epigrammata antiquissima et
                        frequentissima, quae si quis legere optaverit, librum eum sumat in manibus,
                        qui Fuggerorum Augustanorum jussu ex pluribus Europae et Asiae partibus,
                        fuit collectus; ut silentio id interea transeam, quod Pola amplissimo et
                        tutissimo portu sit a natura ornata, in quem Romanorum et Gothorum
                        temporibus infinitus prope navium numerus reciperetur. </p>
                    <p> Post eam, Plinio teste Lib. III. Cap. XIX. Arsiam versus opidum fuit
                        Nesactium; cujus, quod sciam, nulla nunc memoria exstat, nisi forte ut Copus
                        conjectat, eo in loco fuerit situm, quod Cisana appellatur, ubi etiam
                        nonnulla exstant antiquitatis indicia. Verum quominus ei assentiar, Lib.
                        XLI. Cap. XV. de Bello Istrico tractans, Livius facit, qui fluvium
                        interfluere opidum dicit, cum hic nullus plane sit fluvius. </p>
                    <p> Ab alia parte, quae ad Formionem spectat, Parentium visitur, de quo Plinius:
                        quod et admirabili quodam portu maxime excellit, et in quo summopere labitur
                        Stephanus, Graecorum omnium Geographorum negligentissimus; nam non in
                        Istria, sed prope Istriam Parentium esse ait. Exiguus est nostra aetate
                        locus; et quia ventis meridionalibus est objectus, et potabilis aquae
                        laborat copia, non valde frequens; ubi etiam Pullarias insulas appellatas,
                        esse puto, vel prope Polam, de quibus Plinius Lib. III. Cap. XXVI. meminit,
                        contra Blondi Flavii opinionem, qui Justinopolitanorum insulam Pullariam
                        dictam fuisse olim existimat: quam ego potius a Plinio Cissam vocari puto:
                        neque enim una tantum erat Pullaria, sed plures, quod ex ipsius Plinii
                        verbis maxime patet; at Parentii multae sunt tales ut egomet vidisse
                        recordor, quae Adriaticis fluctibus objectae portum tutissimum reddunt,
                        Justinopoli vero unicam tantum, a Parentio, Aegidam statuunt, <milestone
                            unit="page" n="60"/> cujus ruinae mari obrutae, prope Humagum, aestu
                        maris recedente, videri aliquando solent: quem locum incolae, vim verbi
                        Graeci retinentes, italico idiomate Capras appellant, licet Copus aliter
                        sentiat, de Pyhrrano nescio quid dictitans, ut Palladius etiam Fuscus, in
                        libro de Situ orae Illyrici, alibi Aegida fuisse innuens: et hae quidem
                        omnes ad Adriae Littus sitae sunt urbes. </p>
                    <p> In interioribus autem partibus tres collocat Ptolomaeus Lib. III. Cap. I.
                        quarum alteram Piquentum, altera Pucinum, tertiam Alvum nomine appellat.
                        Priores duas, nostro saeculo non valde magnas, literis paullum immutatis
                        Pisinum et Pinguentum vocitamus. Pucinum autem istud aliud esse a Castello
                        illo Pucino, unde vinum pretiosissimum, cui Livia Augusti, apud Plinium Lib.
                        XIV. Cap. VI., annos LXXXII. acceptos retulit, nomen desumpsit, ex verbis
                        Plinii, Lib. III. Cap. XVIII., percipi potest, qui Japidia inter Tergestum
                        et Timavum, illud constituit, et nostra lingua Prosecum hodie nominatur; nam
                        ab hac arce potius, quam a Duino (ut Copus innuit) dictum vinum arbitramur,
                        quod sub hac maxime nascatur optimum, et longius a Duino, quam a Tergesto
                        locus absit, unde si ab aliquo loco praeterquam ab ipsa arce, quae imminet,
                        nominari debuisset, certe a Tergesto potius, praeclara et illustri Civitate,
                        et viciniori, quam a Duino, ignobili et obscuro opidulo, nominari debuisset. </p>
                    <p> Post has, alias duas recenset Livius Lib. XLI Cap. XV. quarum alteram
                        Faveriam, alteram Mutilam appellat quarum et Nesactii dirutione, in quod
                        Principes Istriae et Aepulo, eorum Regulus, confugerant, bellum Istricum
                        finitum fuit. Et haec quidem quoad vetustiores regionis istius civitates
                        pertinent; nunc ad <sic>recensiores</sic> transeamus.</p>
                </div>

                <milestone unit="page" n="61"/>

                <div>
                    <head>CAPUT IV. DE ISTRIAE CIVITATIBUS RECENTIORIBUS.</head>

                    <p>Ita est autem natura comparatum, ut rerum omnium perpetua sit quaedam
                        vicissitudo ac immutatio: omnia siquidem, ut Aristoteles ait in Libris de
                        Caelo, quae oriuntur, necessario intereunt. Quapropter haud mirum certe
                        videri cuiquam debet, si quemadmodum in reliquo Italiae ambitu, ita in
                        Istria quoque acciderit, ut, quae olim clarae atque illustres Civitates
                        exstiterint, harum vel plane nullum appareat vestigium, vel obscuriores,
                        multo minores, et infrequentiores effectae fuerint; et rursus aliae in eorum
                        locum novae successerint, quae nunc temporis maxime floreant: ex quarum
                        numero in Istria inter reliquas mihi praecipua videtur Justinopolis a
                        Formione quinque millibus passuum distans, quam Istri populi, Sclavonico
                        tumulto territi, teste Sabellico Enneadis VIII. Lib. II. et Blondo de Italia
                        instaurata, ex continentis in insulam confugientes, cui nomen Caprariae
                        fuit, condidere, et in gratiam Justini, qui tunc orientis imperium
                        obtinebat, Justinopolim dixere. Incolae autem adhuc Capratiani nominari
                        consueverunt; quamvis Enneade VIII. Lib. IV. ex nonnullorum sententia dicat
                        auctor idem, temporibus Bucellini, qui agrum Istrorum devastavit, eorundem
                        principes homines ad declinandam Barbarorum injuriam, a Justino seniore, qui
                        Justinianum adoptavit, in hac insula collocatos, urbe ibidem aedificata,
                        quae ejus nomen retinuerit. Quod si verum esse statuimus, Petrus Paulus ille
                        Vergerius, junior, Justinopolitanus episcopus, omnibus ingenii et
                        eloquentiae laudibus ornatissimus, quod ejus bona cum venia et summa hominis
                        reverentia, cui debeo supermaximam, dictum velim, in praelectione Juris
                        Civilis lapsus fuit, qui a Justino instauratam ait, cum de instauratione
                        nusquam sit mentio. </p>
                    <p> Ab hac parum <milestone unit="page" n="62"/> abest Insula, opidulum certem
                        pulcherrimum, quod etsi aetate nostra junctum sit continenti, tamen procul
                        dubio credendum arbitror olim in insula constitutum, unde illi nomen quoque
                        contigerit: in quo quidem, ut Petro Copo assentiar, ita de ejusdem
                        antiquitate mihi plane venit in dubium, nam nullum de hac re auctorem habeo. </p>
                    <p> Sed ab ista non procul abest Pyrrhanum, patria mea, ut Zacharias Lilius ait,
                        opidum nobile, ut Blondus Flavius, civitas, et inter utramque Aquaviva,
                        nitidus fluvius. Sed de Pyrrhani constructione apud nullum fere scriptorem
                        legisse meminimus; magnam tamen saepenumero, et fortasse veram facimus
                        conjecturam, ab Aquilejensibus fuisse conditum: et hac quidem via et
                        ratione, quam in praesenti exponemus. Legimus apud Paulum Diaconum, Blondum
                        Flavium, et tandem apud omnes, qui de Attila aliquid prodidere, in Aquilejae
                        dirutione, et Altini, Concordiae, Heracleaeque, captivitate, plerosque
                        multos e Nobilibus, ut suae suorumque vitae atque saluti simul consulerent,
                        ad loca maritima confugisse ubi Gradum opidum, Caprulas Majorbum, Buranum et
                        Venetiarum denique Civitatem condidere, sperantes scilicet, se ita tutos
                        futuros a Barbarorum injuria et detrimento. Quod si ita est, ut certe nemo
                        negare debet, quid prohibebit, quaeso, quando dicamus, ex eis aliquos, naves
                        ingressos, ad adversa maris Adriatici littora navigasse, ut ibi in tutum
                        locum sese reciperent? Et praesertim cum ad hoc faciendum naves minime
                        deessent: nam, teste Herodiano, Capitolino, Paulo Diacono, et Blondo,
                        Aquilejae nobilissimum erat emporium, quo undique convehebantur per Adriam
                        peregrinae merces, ita ut in iis partibus Pyrrhanenses mei consistentes
                        paullatim ligneas domos ex vicina sylva aedificare inciperent, deinde
                        ampliores et splendidiores cursu temporis fabricarent, idque in extremo
                        ipsius maris littore, quo Barbari pervenire ex interioribus Istriae hoc
                        minime possent? Quae quidem nostra opinio si nonnullis morosis et invidis
                        ingeniis minime satisfecerit, rursus afferam aliam <milestone unit="page"
                            n="63"/> conjecturam, quae certe haud poterit improbari, nam, ut paullo
                        superius etiam diximus, tum Sclavorum, tum etiam Bucellini temporibus si ob
                        hoc fuit condita Justinopolis, ut ibidem tuto agerent a Barbarorum
                        incursionibus Nobiles Istri; cur de Pyrrhano idem asserere nequeamus? Et
                        praesertim cum eo plane in loco sit situm, ut difficile cum equitibus, tum
                        peditibus ad illud aditus pateat: quod ita verum esse crediderim, ut
                        falsissimum plane illud constantissime audeam affirmare, quod ajunt
                        nonnulli, a Pyratis denominari; nam a forma potius Pyramidis, quam retinet
                        promontorium, in quo est conditum, appellatum judicaremus, ut praeteream,
                        quod tertio loco orthographiae ratio, inde non esse dictum, maxime ostendit.
                        Duos habet nobilissimos portus, quorum alter urbi inest, longe in mare
                        projecta, et summis expensis exstructa mole, qua a ventorum et tempestatum
                        injuria servantur naves, alter vero ab eodem non procul abest: et hic quidem
                        majoribus navigiis sustinendis aptissimus, ubi saepius ingentem eorum
                        numerum ego conspexi quae, ut Venetias proficiscerentur, commodam
                        tempestatem expectabant. Eximia vero et excellens super omnes alias uni
                        tantum patriae meae ex omnibus Istriae Civitatibus debetur laus, quod
                        Genuensibus, eam oppugnantibus, sola eis acriter restitit, reliquis omnibus
                        ad eorum imperia facienda sponte vel timore adductis, et a Venetorum
                        obedientia alienatis, ut Sabellicus ipse testatur. </p>
                    <p>Sed haec de patria hactenus; a qua per quinque millia passum distat Salborii
                        promontorium, ad quod Alexandri III. Pontificis tempore, qui Venetiis sub
                        olitoris persona latuit ob timorem Friderici Barbarossae, captus fuit Otho
                        Imperatoris filius, praelio navali commisso cum Sebastiano Ciano Venetiarum
                        duce, pro Pontifice dimicante; qua in re (Deum immortalem!) quantum lapsus
                        est Sabellicus, qui Enneade IX Lib. V. in Japidia Salborium esse crediderit,
                        cum tamen in Istris sit constitutum. Inter Pyrrhanum et Salborium fluit
                        Draconius (nunc Dragognam appellant) fluvius.</p>
                    <p> A Salborio est <milestone unit="page" n="64"/> Humagum, deide Civitas nova,
                        civitates ambae ob aeris intemperiem haud omnino tutae, Humagum tamen et
                        portu, et clementiori caelo alteri praestat.</p>
                    <p> Post has supra Parentium <corr resp="NJ">est</corr> Arupinum, quod Ruignum
                        appellant, opidum quidem haud spernendum, in rupibus, unde dictum, olim
                        conditum, ut Copus asserit. Verum nos secus arbitramur, qui Arupinum, vel
                        Aurupinum, in Japidia fuisse dicimus, et Appiano in Libello, qui Illyricus
                        est inscriptus. </p>
                    <p> In mediterraneis vero sunt Buleae et Montona, amoena et frequentia satis
                        loca, et cum aeris clementia, tum etiam rerum omnium copia valde
                        praestantia. Est Dignanum et Grisignana, Primontium, Portula, Raspum,
                        Castrum novum, et infinita prope alia opidula, de quibus si quis diligentius
                        proditum videre cupit, is adeat Petrum Copum et Blondum, in hac re
                        diligentissimos, et ob hoc etiam ab Istris omnibus valde amandos. </p>
                    <p> De Stridonis autem opido, quod Sdregna nonnulli vocant, ex quo ortum ajunt
                        Hieronymum gravissimum et sapientissimum Ecclesiae Christianae
                        propugnatorem, multa quidem dicenda essent, et praesertim contra
                        Wimphelingum Germanum, qui supra vires etiam contendit, eum fuisse
                        Germanicum, digna mehercle flagris dementia. Verum cum Zacharias Lilius et
                        Blondus eum ex isto opido genitum testantur, haudquaquam temere ad horum
                        gravissimorum hominum sententiam adjiciendum putavi, neque <corr resp="NJ"
                            >miror</corr> etiam Erasmum Roterodamum in praefatione in Hieronymi
                        Libros, non libenter omnino Istrorum judicio acquiescere, cum, exemplo
                        Aesopicae vulpis, quae caudam omnibus aliis abscindendam vulpibus
                        exhortabatur, quia casu suam abscinderat, ita ipse, qui inter Barbaros natus
                        fuit, Dalmatam potius quam Italum optabat esse Hieronymum: neque id obstat,
                        quod adducunt ex ejus Libro de Viris illustribus, eum ortum esse ex opido
                        Stridonis, quod in Pannoniae et Dalmatiae confinio, positum fuit;
                        quandoquidem maxima pars Istriae a Dalmatis habitabatur; et Pannones, ut
                        Sabellicus ait, quamquam si ad antiquos Geographorum terminos <milestone
                            unit="page" n="65"/> respexerimus, a Dalmatis sunt discreti; tamen
                        prorogarunt aliquando longius limites, et partem Illyrici occuparunt, ut
                        Blondus etiam ipse testatur, ita ut facile in hanc veniam sententiam,
                        Hieronymum hac ratione esse Istrum, et praesertim, si vera sunt ea, quae
                        tradit Blondus de monumento Eusebii ejusdem patris. Sentiant quicquid velint
                        caeteri vel invidi, vel iniqui hujus rei aestimatores. Sed de Istriae
                        Civitatibus satis, ut opinor, multa. Nunc ad reliqua, quae promissimus,
                        transeamus.</p>
                </div>

                <div>
                    <head>CAPUT V. DE INGENIIS ISTRIAE.</head>

                    <p>Istrorum ingenia (quod ingenue fatendum arbitror, et negari <corr resp="NJ"
                            >minime</corr> potest omnino) mirum in modum mitia, atque ad humanitatem
                        sunt maxime prona, licet Livius Lib. X. Cap. II. aliter sentiat, qui ferum
                        Istrorum genus appellarit: durata laboribus corpora, et eorundem
                        tolerantissima, si quae alia usquam in tota Italia multa olim in armis cum
                        adversus Romanas Legiones prope Aquilejam, et alibi saepius, teste Livio
                        Lib. XLI. Cap. VI. et IX. tum contra Venetos forti et excelso animo,
                        Sabellico auctore, gesserunt. Ad Literas vero a natura quasi facti videntur
                        Istri, et <sic>ipsi</sic> paupertas ipsa obstaret, maxima et excellentissima
                        ex eisdem quotidie prodirent ingenia, nam ad quodcumque Literarum genus hi
                        se converterint, summum in eo laudis et gloriae fastigium occupant. </p>
                    <p> Et ut a Justinopoli initium faciamus, Petrus Paulus Vergerius senior, ex
                        nobilissima Vergeriorum gente ortus, libellum edidit de ingenuis Pueris
                        instituendis: quo uno ingenii sui monumento vel propter summam in eo
                        Ciceronianam eloquentiam, vel propter morum praecepta sapientissima, tantam
                        apud bonos omnes laudem meruit, ut post mortem immortalitatem sit
                        consecutus. Hic <milestone unit="page" n="66"/> carissimus Carrarensibus
                        Principibus vivens fuit, quorum omnium vitas, ut Patavii visuntur, et
                        breviter et eleganter conscripsit. Adde quod et postremo ab eorum interitu,
                        Sigismundo Pannoniae Regi, inter primos habitus fuit; ex cujus posteris
                        nobilissimis tres eodem tempore fratres exstitere, quorum alter, qui
                        Aurelius est appellatus, summo semper honore et pretio a Clemente VII
                        Pontifice Maximo affectus fuit; alter deinde, Joannes Baptista nomine, ob
                        vitae et morem integritatem Polae Episcopus declaratus; tertius denique
                        Petrus Paulus junior Justinopolis item Episcopus, humaniorum studiorum, et
                        Evangelicae lectionis studiosissimus, addo, omnibus magni et excellentis
                        ingenii et eloquentiae viribus praeditus: ad quos accedit Othonellus Vida
                        jurisconsultorum eloquentissimus, et eloquentium jurisconsultissimus, ut
                        silentio praeteream Georgium Bellum, Marcum Nutium, et Franciscum Grisonium,
                        juvenem eruditissimum, Joannem Natalem a Navilio; jurisperitos omnes, omnes
                        politiorum literarum cognitione, et vitae probitate clarissimos. Nicolaus
                        autem Vercius tanta humanitate, morum et vitae innocentia, tanto denique
                        omnium virtutum et laudem genere praeditus, ut ab omnibus perpetuo
                        praedicetur, ametur, et observetur.</p>
                    <p> Philosophi vero illustres, e senioribus, Franciscus Zarotus, cum interiorum
                        studiorum scientia, tum morum elegantia admirandus. Ab hoc Christophorus
                        Vercius mihi occurit, qui tantos in Philosophiae, et optimarum artium
                        cognitione progressus fecit, ut magnum aliquando ab eo juvene sit
                        perventurum ad patriam ornamentum: neque ex tanto ingenii acumine, et tam
                        profunda rerum omnium scientia exiguum quidquam et leve expectari vel debet
                        vel potest. Deinde Zarotus adolescens, meo judicio, bonorum omnium studiorum
                        cupidissimus, et incredibili humanitate, modestia, et pietate etiam
                        praeditus, eum de se aliquando documentum dabit, ut ejus nomine patria terra
                        per se illustris multo illustrior sit futura. </p>
                    <p>Pratermitto hic Annibalem Grisonum, et Christophorum <milestone unit="page"
                            n="67"/> Zarotum qui in Ovidii Ibin Commentarios scripsit, viros omni
                        laude, praeconiorumque genere dignissimos. Taceo Andream Divum, senem
                        optimum, a quo Homerus, Theocritus, et Aristophanes in Latinum sermonem
                        conversi sunt. Sed quonam te piaculo sileam, Antoni Heli, juvenem omnium,
                        quos unquam noverim, praeter literarum cognitionem, humanissimum, propter
                        cujus singularium virtutum cumulum, a summis ecclesiae omnium ordinum
                        principibus amaris, coleris, in oculis ipsis haberis, a quo ego tam
                        liberaliter, nisi animus alio conversus fuisset, ut cum Marcello Cervino
                        Cardinali Sanctae Crucis quotidie essem, e Germania usque sum invitatus? O
                        humanitatem liberalitatemque a me perpetuo praedicandas! Sed de te alias
                        copiosus, mi Antoni. Reliqui sunt duo studiosissimi iidemque doctissimi
                        juvenes Aloysius Carrerius et Ambrosius Luscus, de quibus alibi.</p>
                    <p> Nunc ad propositum negotium jam revertur, et primum quidem <corr resp="NJ"
                            >ut e</corr> Justinopoli discendamus, floret in Insulae opidulo Petrus
                        Copus, propter summam ejus industriam in Istria terra illustranda positam
                        valde laudandus. Pyrrhani vero etsi multi olim ex Vitalium praeclara
                        familia, et ex Goynaeorum, Apolloniorumque gente multi exstiterit laude
                        digni, ad eos potius nostram orationem breviter convertemus, qui nunc clari
                        et illustres vivunt, inter quos Jurisconsulti primi mihi occurrunt, Marcus
                        Petronius, et Marcus Antonius Venerius, quorum alter tanta morum et vitae
                        probitate, tanta librorum sacrorum cognitione excellit, ut quem cum eo
                        conferam, habeam neminem; alter vero usque adeo admirabili eloquentiae vi,
                        et ingenii acumine pollet, ut perpetuo eum amarim atque suspexerim. Hos
                        subsequitur Nicolaus Goynaeus frater, a quo juvene magnum et patriae et
                        familiae nostrae accessurum ornamentum summopere spero. In humanioribus
                        autem studiis mirum est quantum excellat Ambrosius Phoebeus, et Joannes
                        Antonius Petronius praeceptor meus, a quo, tanquam a purissimo fonte,
                        literarum latices hausi. Huc accedit Petrus Rosignolus, <milestone
                            unit="page" n="68"/> tanta Platonicarum rerum scientia, tam excellenti
                        librorum sacrorum cognitione, tam multiplici rerum variarum notitia, ut
                        semper ejus eruditionem fuerim admiratus. E Medicorum vero ordine unus
                        tantum, sed is quidem talis, qui multorum instar haberi possit, Joannes
                        Antonius Apollonius, Philosophiae et artis Medicae studiis, caritatis et
                        benevolentiae vinculo mihi conjunctissimus, cujus ego adolescentis ingenii
                        praestantiam, et Medicinae peritiam ita admiror, ut plane animum meum
                        explere non possim.</p>
                    <p> Sed transeo jam ad Parentium in quo Franciscus Panthera, ut Istrorum omnium
                        fere in postremo loco situs, ita (Deum immortalem testor) cum aliorum
                        quolibet conferendus, sive enim ad philosophiae studia spectes, sive
                        Evangelii doctrinam in eo consideres, nemo eodem perfectior at absolutior
                        reperietur.</p>
                    <p> Verum hactenus de studiosorum hominum ingeniis; nunc de his, qui in armis et
                        rei <corr resp="NJ">militaris</corr> peritia clari evasere, pertractemus, ex
                        quorum numero Justinopoli ex Tarsiorum familia exstitere duo, quorum alter
                        sub Pontifice Maximo militavit, et totius exercitus rector et gubernator
                        creatus fuit, qui cum unici filii sui interfectorem obvium sibi factum
                        interimere posset, tamen inermi et ad genua abjecto vitam ipsam condonavit.
                        Alter vero Damianus Reipublicae Venetae stipendia diutissime fecit, et
                        summam etiam inde gloriam reportavit, ut taceam Antonium Zarotum, qui magna
                        cum laude triremium Praefectus Venetis declaratus, multas res praeclaras
                        edidit. Postremus vero mihi occurit Joannes Baptista a Castris pyrrhanensis
                        meus, qui ob excellentis artis militaris peritiam, ob strenua et
                        praeclarissima in bello gesta, maximis a Republica Veneta afficitur <corr
                            resp="NJ">praemiis</corr>, de quo quidem viro alias alii copiosius
                        scribent fortasse.</p>
                </div>

                <milestone unit="page" n="69"/>

                <div>
                    <head>CAPUT VI. DE ISTRICI SOLI NATURA</head>

                    <p>Interea quae maxime ad usum hominum expetuntur, quatuor praecipua in Istria
                        reperiri consueverunt, et tria quidem copiosissima, ut vinum, sal, et oleum;
                        reliquum autem, quod est frumentum, non omnino nascitur multum, quod sive
                        soli ipsius ingenio, sive hominum negligentia accidat, asserere quicquam
                        certe minime possum; credo tamen Poetae dictum esse verissimum, cum ait
                                <quote><bibl>Georgicorum Lib. I. vers. 54.</bibl>
                            <l>Hic segetes veniunt, illic felicius uvae;</l>
                            <l>Arborei faetus alibi.</l>
                        </quote> Quicquid autem fert, id in suo genere est praestantissimum; nam
                        quod primum ad vinum pertinet, cujus apud Dioscoridem Lib. V. Cap. V. et
                        Galenum in Therapeutica seu Methodo medendi Lib. VII. Cap. VII. Lib. XII.
                        Cap. IV. et in Methodo ad Glauconem Lib. II. Cap. III. sub vini Adriani
                        nomine fit mentio, et etiam Lib. IV. Cap. VI. et Lib. V. Cap. V. de Sanitate
                        tuenda, ex eo genere mihi videtur, quod Lib. VII. Cap. V. Therapeuticos
                            <foreign xml:lang="grc">οἰνώδη</foreign> hoc est, vinosum et potens
                        appellat, contrarium videlicet ei, quod Hippocrates <foreign xml:lang="grc"
                            >ὀλιγοφόρον</foreign>, hoc est pauciferum et imbecillum nominat ibidem
                        apud Galenum. Oleum vero adeo excellens ut (Ex Martial. Lib. XII. Epig.
                        LXIV.) cum Venafrano, et quocumque alio laudatissimo conferre possit, in
                        cujus facultatibus dijudicandis incredibile est quantopere deceptus Galenus
                        fuerit, qui in Methodo medendi Lib. XI. Cap. XVI. Lib. XII. Cap. III. et
                        Lib. XIII Cap. XV. amarum et astringens illud asseruit, cum tamen
                        experientia, rerum magistra, manifeste pateat, amaritudine et astrictione,
                        vel actu vel potestate plane vacare. Quod et tributi loco pependerunt
                        aliquando Venetis Istri, ut Sabellicus refert. De sale autem nihil est
                            <milestone unit="page" n="70"/> quid dicamur, quando id nobis fere
                        constat, quantum in Istria proveniat, et quantum emolumenti inde capiat
                        Veneta ipsa <corr resp="NJ">Respublica</corr>. Fructuum vero omnis generis
                        maxima copia, et hi quidem dignitate inter reliquos Italiae praecellentes.
                        Quod et de omni piscium varietate dictum velim, de quibus etiam aliquando
                        paucula adnotata in manus hominum proferemus. Sed hoc hactenus, quod ad
                        Istriam regionem pertinere mihi est visum. Siquidem autem fuerit, in quo
                        hominibus doctis vel exteris, vel Istris etiam meis, errasse deprehendar,
                        aequissimo animo patiar commoneri, et praesertim a bonis et eruditis viris,
                        a quibus summopere discere cupio. Verum ne qui fortasse malevoli nobis
                        objiciant, Ptolemaeum et Livium in Istria complexos esse Tergestum, quod nos
                        tamen ab ea exclusimus, respondemus hoc pacto, ab his auctoribus non posse
                        aliquem certos Istriae terminos elicere, quum ex his, quos secuti sumus,
                        certissimos et aperitissimos colligere possit: et ideo nos illos potius
                        dilucidioris doctrinae gratia esse imitatos.</p>
                </div>
                <div>

                    <head>CAPUT VII. DE TIMAVI ORTU.</head>
                    <p> Reliquum est unum tantum quod in praesentia nobis succurrit, ut de Timavo
                        verba aliquantulum faciamus, de quo Copus cum loqueretur, haud exiguo errore
                        ductus, juxta Caciti pagum inter Carnos <q>ex duabus ortum
                                <sic>foveris</sic></q> tradit. Quo in loco sciendum est in primis,
                        dubium esse apud auctores, an fluvius, vel fons, vel lacus sit nominandus.
                        Virgilius siquidem fontem, Livius Lacum Lib. XLI. Cap. V. Plinius vero et
                        alii multi Flumen esse dixerunt. Locum autem, per quem fluat, inter
                        Tergestum et Concordiam esse, Pomponius ait, Lib. II. Cap. IV. et Plinius
                        prope idem fateri videtur. Quamobrem <corr resp="NJ">miror</corr> hac in re
                        summopere Flavium Blondum, <milestone unit="page" n="71"/> qui in agro
                        Patavino eum, quem Brentam appellant, Timavum fuisse asserat, cum tamen vere
                        Meduacus sit appellandus. Nam Timavus is omnino est quem apud vicum Sancti
                        Joannis de Duino ex pluribus fontibus, non autem ex duabus foveis tantam, ut
                        Copus ait, conspeximus exeuntem; ita enim inquit Pomponius eodem Lib. II.
                        Cap. IV. Timavus novem Capitibus exsurgens, uno Ostio emissus: cui cum
                        Virgilio in hac re maxime convenit, nam et ille cum de Timavo loqueretur,
                        novem ora, hoc est, principia, unde effluat, ei attribuit, sic enim ait
                                <quote><bibl>Aeneidos Lib. I. vers. 246.</bibl>
                            <l>Antenor potuit mediis elapsus Achivis</l>
                            <l>Illyricos penetrare sinus, atque intima tutus</l>
                            <l>Regna Liburnorum, et fontem superare Timavi,</l>
                            <l>Unde per ora novem vasto cum murmure montis</l>
                            <l>It mare praeruptum, et pelago premit arva sonanti.</l>
                        </quote> Licet hic poetice aliquantulum <foreign xml:lang="grc"
                            >ὑπερβολικῶς</foreign>, nimirum rei parvitatem augeat Virgilius:
                        quapropter rejicienda omnino in hoc est Copi ipsius sententia, qui ex Caciti
                        foveis quibusdam ortum credat Timavum, et praesertim cum de hac ipsa re ita
                        sentiat Petrus Bonhomus, Tergestinus Episcopus, Vir, (Deum immortalem
                        testor) plane singularis; nam et totius antiquitatis est peritissimus, et
                        summa humanitate, prudentia, sapientia et Evangelicae doctrinae purissima et
                        sincerissima cognitione excellentissimus; ut praetermittam Bernardinum
                        Baldum, Jurisconsultum eruditissimum in quo incredibilem quandam infinitarum
                        prope rerum memoriam atque scientiam semper suspexi, amavi, et colui;
                        quibuscum de Timavo aliquoties sermonem habenti mihi, ita esse, ut dixi,
                        constantissime asseruerunt. </p>
                </div>
            </div>

            <milestone unit="page" n="72"/>
        </body>



    
</text>
</TEI>

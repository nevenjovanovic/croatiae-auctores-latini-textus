<TEI xmlns="http://www.tei-c.org/ns/1.0">
   <teiHeader>
      <fileDesc xml:id="vrancic-a-epist-1540-03-20">
         <titleStmt>
            <title>Antonius Wrancius Michaeli fratri (1540-03-20), versio electronica</title>
            <author ref="http://www.wikidata.org/entity/Q512372">
               <persName xml:lang="hr">Vrančić, Antun</persName>
               <date>1504-1573</date>
            </author>
            <editor ref="https://viaf.org/viaf/305743814">
               <persName>
                  <ref target="https://viaf.org/viaf/305743814">Diana Sorić</ref>
               </persName>
            </editor>
            <editor ref="https://viaf.org/viaf/305733170">
               <persName>
                  <ref target="https://viaf.org/viaf/305733170">Teuta Serreqi Jurić</ref>
               </persName>
            </editor>
            <editor ref="http://www.wikidata.org/entity/Q1294312">
               <persName xml:id="Sz">
                  <ref target="http://www.wikidata.org/entity/Q1294312">László Szalay</ref>
               </persName>
            </editor>
            <respStmt>
               <resp>Hanc editionem electronicam curavit</resp>
               <persName xml:id="NJ">
                  <ref type="wikidata" target="http://www.wikidata.org/entity/Q114878204">Neven Jovanović</ref>
               </persName>
            </respStmt>
         </titleStmt>
         <editionStmt>
            <p>Digitalizat kasnijeg izdanja (2020).</p>
         </editionStmt>
         <extent ana="B">Mg:B Verborum TKTK</extent>
         <publicationStmt>
            <p>elektronska verzija: Digitalizacija hrvatskih latinista, znanstveni
            projekt na <orgName>
                  <ref type="viaf" target="124389134">Filozofskom fakultetu Sveučilišta u Zagrebu</ref>
               </orgName>, <placeName ref="3186886">Zagreb</placeName>
            Hrvatska.  <date when="2024-02">Veljače 2024</date>.</p>
            <p ana="licence">
               <ptr target="https://creativecommons.org/publicdomain/zero/1.0/"/> The Creative
               Commons CC0 1.0 DEED CC0 1.0 Universal Licence applies to this document. The licence
               was added on February 26, 2024. </p>
         </publicationStmt>
         <sourceDesc>
            <bibl type="repo" ana="digital">Digitalna verzija: CroALa</bibl>
            <bibl>Vrančić, A. (2020) Antun Vrančić: Epistolae ad familiares. 
               Edited by D. Sorić and T. Serreqi Jurić. 
               Zadar: Sveučilište u Zadru.
               
               <note>11. Albae Iuliae Transsyluanae, 20. 3. 1540. MS: OSZK 1681/1 (A) ED: S–W 6</note>
            </bibl>
         </sourceDesc>
      </fileDesc>
      <profileDesc xml:id="verantiusamichaeli1540-03-20">
         <settingDesc>
            <place ana="origin">
               <placeName ref="http://www.wikidata.org/entity/Q174665">Alba Iulia</placeName>
            </place>
         </settingDesc>
         <particDesc>
            <person role="sender">
               <persName ref="http://www.wikidata.org/entity/Q512372">Vrančić, Antun</persName>
            </person>
            <person role="recipient">
               <persName ref="http://www.wikidata.org/entity/Q104602025">Vrančić, Mihovil</persName>
            </person>
         </particDesc>
         <langUsage>
            <language ident="lat" xml:lang="hrv">latinski</language>
         </langUsage>
         <creation>
            <date when="1540-03-20" period="15xx_2_third">1540-03-20</date>
            <placeName ref="http://www.wikidata.org/entity/Q174665">Alba Iulia</placeName>
         </creation>
         <textClass>
            <keywords scheme="typus">
               <term>prosa</term>
            </keywords>
            <keywords scheme="aetas">
               <term>Litterae renatae (1400-1600)</term>
               <term>Saeculum 16 (1501-1600)</term>
               <term>1501-1550</term>
            </keywords>
            <keywords scheme="genre">
               <term>prosa oratio - epistula</term>
            </keywords>
         </textClass>
      </profileDesc>
      <revisionDesc>
         <change>
            <persName ref="#NJ">
               <ref type="wikidata" target="http://www.wikidata.org/entity/Q114878204">Neven
                  Jovanović</ref>
            </persName>
            <date when="2024-01-21">2024-01-21</date>. 
            Prvo izdanje kao CroALa TEI.
         </change>
      </revisionDesc>
   </teiHeader>
   <text>
      <body>
         <div type="prosa-epistula" corresp="#verantiusamichaeli1540-03-20">
            <opener><add resp="editor">Antonius Wrancius Michaeli fratri salutem</add></opener>
            <p>Non sum divinus, sed praescivi tuum superioris anni abitum ex Hungaria cruces istas
               tibi allaturum, in quas te nunc fortunae malignitate adactum lamentaris. Consilium
               illud tuum, scis, quam vehementer improbavi, quum, ut adhuc plusculum mecum
               perdurares, institi; quandoquidem videbam nec tempus congruum mutandae tibi
               conditionis, nec mihi rem adeo esse parabilem, qua et pro tuo commodo et ex honore
               meo domum proficisci potuisses. Italia tota flagrabat bello et novis in Turcas
               motibus fervebat. Veneti, destituti ab imperatore Carolo vel potius opinione sua,
               Christiana alioqui, cum detrimento maximarum impensarum delusi et ad triarios ferme
               redacti, de extremis iam cogitabant. Dalmatia, fame ac Turcis obsessa, in ipsis
               gutturis faucibus coangustato spiritu premebatur. Tu vero initurus rationes status
               tui, quem optimum et perfectum reliquae vitae tuae proposueras, proh Iupiter, quam
               intempestive festinus domum properabas! Sicut igitur inconsulte discesseras, ita
               inconsultius rediisti, et certe tam me quam fortuna tua, cuius tantopere iniquitatem
               accusas, invita. Neque credas te magis avunculum quam me offendisse. Ego enim
               quicquid pecuniarum, argenteorum vasorum, annulorum equorumque tum temporis in
               promptu habui, tibi erogavi ac, postquam te satis et varie exercitum fuisse diceres,
               optaresque reliquum iam aetatis tuae certis ac firmis sedibus collocare, admonui, ut
               initis fauste ac feliciter nuptiis, quas tam mirifice appetebas, domi familiarem
               administrationem subires foveresque paternam senectutem, quam solam curam tibi esse
               iactabas. His omnibus nec attentatis, nedum praestitis, viso tantum patre et domo
               patriaque a limine salutata, Venetias mox, tamquam non fuisses satisdum divagatus,
               enavigasti. Avunculus ipse, quem ibidem repereras, volens iam rebus tuis consulere et
               conditionem tibi aliquam non debili medio addere in Gallias misit, insigni ac maximo
               illi regi in aulicum commendavit et viatico non parvo est prosequutus, pollicens se
               longe plura facturum, si virum te praestitisses et ad virtutem maiorem nitereris. Hoc
               etiam neglecto vel potius reiecto statu, contempta cura avunculi et pietate plus quam
               paterna, quam tu feritatem ac malitiam vocas, quum mel pro veneno, album pro nigro
               tibi subditum scribas, pusillo labore atque incommodo non tolerato e Galliis abiisti
               et rediisti. Quo? Unde adversam fortunam fugiebas. Cur? Ut plus ruboris mali ac
               ignominiae perferres, et indignatione avunculi semper praesente perpetuo frangereris.
               Quis vel ex his paucis inconstantiam tuam non damnet summopere et avunculi pium in te
               animum et beneficium meum non probet? Utrumque nostrum fefellisti. Soli tibi
               obfuisti. Sed esto, errasti ut homo, nec factum potest infectum reddi. Verum enim
               vero, cur potius calamitatem istam tuam inconstantiae tuae quam fortunae non
               impingas? Haec enim proficiscenti tibi in Gallias avunculum, qui te, scis, tuo olim
               crimine Vatiniano odio insequebatur, reconciliavit, fraterno aere iuvit et aulae
               maximi omnium Christianorum regis honesta conditione copulavit collocavitque in
               gradu, ex quo progressum ad omnia summa ferre potuisses, si virtute nixus vel
               tantillum pati voluisses, quum nec humana nec divina felicitas sine labore cuiquam
               tribuatur. Satis erat, meo iudicio, tuae iuventuti viam ac modum ad hanc
               consequendam, quae humana est, ab avunculo et fratre obtinuisse. Par erat, ut tu
               quoque laborem, industriam ac tolerantiam tuam adiecisses, et fortunae cavillantis
               certamina, quae recens evectos saepe experiri consuevit, fortiter pertulisses,
               tametsi te in maiores etiam miserias coniecisset. Ipsa enim fortuna ignavos
               aspernatur et superari vult a fortibus, ut magis faveat ac pareat expugnata. Sed audi
               Socratem; is miseros dicebat, qui miserias non cognovissent, et felicissimos, qui
               innocentes multa paterentur. Plato solam patientiam robur totius philosophiae
               appellabat. Quintilianus vero nullum dolorem mortales habere voluit nisi ab
               impatientia. Tu graviora effecisti mala tua, qui non tulisti. Nam ne secundo quidem
               vestigio posito, vix intellectis, quae adversari videbantur, et neque degustata ulla
               amaritie momento succubuisti. Neque pudet defendere, quod, etiamsi memineris, crimen
               est. Priusquam enim haec tibi contigissent, non ignorasti fortunam natura mutabilem,
               animum vero debere esse constantissimum, virorumque virtutem non prosperis sed
               adversis probari. Tute igitur ipsum accusa, frater, quod aeque animo ac pede
               vacillaris. Fortuna lapsus suos servat nec naturam mutat, eaque sola animi
               constantia, sive sit dextera, obtinetur, sive sit sinistra, superatur. Ubi autem in
               avunculum nostrum, utique, per Deum, beneficum, istius infortunii tui contorques
               causam, inique et imprudenter agis. Patere me meo iure tecum loqui, natu enim maior
               sum. Ex contumacia tua et malo animo, quo semper in eum fuisti, ferum ac malitiosum
               existimas, illumque accusando, qui putas te excusaturum iri apud eos, qui et nos et
               ipsum cognoverunt? Etenim quae ipse ductu inprimis solius Dei, virtute dein ac
               ingenio suo toti Europae celebratissimo, cuius et avo et patri perexigua res domi
               fuit, non est assequutus ornamenta, dignitates, honores, divitias! Et, ut omittam
               multa, quae in multos tam suae quam nostrae familiae contulit, quo me honore, nomine,
               beneficio non affecit! Puerum saepe in ulnis, ut filium dissuavians, gestavit et in
               ephebis constitutum Scardinae canonicum feliciter fecit. In Hungariam postmodum
               adulta iam aetate adductum, Vesprimii, tamquam praecipua illius cura fuissem,
               archidiaconatu Simigiensi auxit. Illinc in Italiam misit et in Patavino gymnasio
               fovit, eque rudi ac barbaro homine Latinum reddi curavit. Revocatum tandem ad se in
               secretarium Ioannis regis creavit, et in consilio tanti principis locum mihi
               obtinuit. Ornavit dehinc praepositura Budae Veteris, Transsylvana ditavit, quibus
               adhuc fruor, nisi saevitia et tyrannis Mayladi hanc, illam Germanus princeps
               interceperit. Regiis ad haec legationibus quinque, ad pontificem Romanum Clementem,
               ad Galliarum regem Franciscum, ad Anglorum Henricum, ad Polonorum Sigismundum et ad
               senatum Venetum illius studio atque opera honestatus, et multis claris urbibus
               virisque cognitus exstiti. Quid memorem spes, ad quas me sua pietate, non mea
               ambitione erexit, qui iam bis episcopum me Ioannis regis munificentia fecerat, nisi
               alterum tempora rapuissent, alterum nota culpa mea denegasset? Te puerum diu ubique
               secum habuit, sua omnia tuae fidei credidit, regiis Cracoviae et Viennae Pannoniae
               civitatibus litteraria eruditione imbuendum tradidit et de suo suppeditavit,
               sacerdotio dehinc non contemnendo in Transsylvania donavit, quo tametsi delatione
               malevolorum postea privavit, non tamen per eum fuit; quin longe maiora beneficia in
               te contulisset, si aequo animo sustinuisses tanti avunculi, alioqui ultra humanum
               modum iracundi, voluntatem, inque illius correptione non feritatem, sed paternam
               pietatem intueri voluisses. Scis me non ignorare, quod te ei semper durum,
               difficilem, intractabilem vel indomitum potius exhibuisti. Et nunc tam vehementer
               admiraris, quod tantus dominus tanta contentione cum pulice litiget et immortale, ut
               ais, bellum gerat, neque consideras maiorum affinium, qui parentum loco habentur, si
               benefici fuerint, brevem iram esse, gignere tamen longissima gaudia. Et si, quod
               iniucundum est, ferre recusabimus, quod iuvat, quo pacto obtinebimus? Tu autem, homo
               adolescens, et velut navis in vasto et dubio alto incertis ventis exposita,
               voluntatis salubrioris impotens et firmioris consilii nondum capax, tuo ipsius ductu,
               abiecta avunculi, immo parentis nostri optimi disciplina, fruendo omnibus, quae
               placuissent, putasti te non collapsurum et evasurum, quae aetas immatura per
               imprudentiam saepenumero incurrit? Is enim, si nos mollius, si indulgentius
               educasset, nonne dudum fuissent mentes nostrae fractae et corpora ipsa in delicias ac
               luxum resoluta? Quod ad me attinet, abiicere te nequeo nec volo. Nihil in me tibi
               praesidii aut opis unquam deerit, quantacunque res mihi fuerit, modo desinas in
               avunculum esse iniquior, qui in utrumque nostrum aequissimus est. De indignatione
               vero illius in me non est, quod multum afficiaris. Ultronea mea criminis confessio et
               tolerantia solita, qua ipsum alias saepe placabilem in me conuerti, veniam suo
               tempore impetrabit. Laetus equidem omnia perpetiar, deprimi etiam non recusabo, ut
               ipse euehatur et maximus fiat. Contentus ego uel tenuissima vmbra Statilii ero. In
               quo si tu me, frater, imitabere, non te poenitebit, et uiues ualebisque. </p>
            <closer>Vale! <dateline>Albae Iuliae Trannsyluanae, <date when="1540-03-20">XIII.
                     Calendas Aprilis MDXXXX.</date>.</dateline></closer>
            <note resp="editor"> 11,37 mel… veneno ] cf. Ov. Am. 1,8,104 48 Vatiniano odio ] cf.
                  Eras . Adag. 3,1195 </note>
            <note resp="editor"> 62 patientiam… philosophiae ] cf. Caec . Balb . De nug. phil.
                  3,10 </note>
            <note resp="editor">63–64 nullum… impatientia.  ] cf. Quint . Decl. Mai. 11,8,3 </note>
            <note resp="editor"> 119 velut… exposita ] cf. Hor. Car. 1,13 </note>
            <note resp="editor"> 11,106 Transsylvania ] corr. edd. e Transsylvia </note>
               
         </div>
         
         </body>
   </text>
</TEI>